1
Kniha ve fialové vazbě
V antikvariátu v Karlově ulici jsem procházel podél řad knižních
hřbetů, čas od času jsem se podíval skleněnou výlohou ven: začalo hustě sněžit, s knihou v ruce jsem přes sklo pozoroval sněžné
víry kroutící se před zdí salvátorského kostela, vracel jsem se zase
ke knize, vdechoval jsem její vůni, nechal jsem pohled poletovat
po stránkách a tu a tam si přečetl fragment věty, který tajemně
a oslnivě zazářil ve vytržené souvislosti. Nikam jsem nespěchal,
byl jsem rád, že jsem v místnosti, kde je cítit příjemná vůně starých
knih a kde je teplo a ticho, v němž je slyšet šelestění obracených
stránek jako vzdechy knih ze sna, byl jsem rád, že nemusím do šera
a sněhové vánice.
Přejížděl jsem pomalu prstem po vlně knižních hřbetů na polici;
náhle prst zapadl do tmavé prohlubně mezi tlustým francouzským
svazkem o národohospodářství a knihou, na jejímž potrhaném hřbetě byl nápis Geburtshilfe bei Rind und Pferd, na dně prohlubně se
dotkl nezvykle hebkého hřbetu. Násilím jsem vytáhl z hloubky police
knihu ve vazbě z tmavě fialového sametu, na němž nebyl ani název,
ani jméno autora, a otevřel jsem ji: stránky byly potištěné nějakým
neznámým písmem; bezmyšlenkovitě jsem knihu prolistoval, chvíli
jsem si prohlížel zkroucené arabesky na předsádce, které mi připomněly vířící sníh, zase jsem knihu zavřel a vecpal ji nazpátek mezi
obě učená pojednání, jež mezitím vydechla a ucpala mezeru, která
mezi nimi zbyla po vytaženém svazku. Šel jsem dál podél police,
ale pak jsem se zarazil a vrátil jsem se, znovu jsem sáhl po knize
ve fialovém sametu, chvíli jsem ji držel šikmo povytaženou z řady
knižních hřbetů. Bylo tak snadné knihu zase zarovnat a prohlížet
si další knihy, tak jako jsem to dělával jindy, vyjít ven do sněhové
 7 
vánice, pokračovat v cestě ulicemi, vrátit se domů. Nic se přece nestalo, není na co vzpomínat, není co zapomenout. Ale já si uvědomil,
že písmena, kterými byla kniha vytištěna, nepatří žádnému písmu
našeho světa. Pořád ještě bylo snadné minout škvíru, ze které na mne
zavanul znepokojivý a lákavý dech, nechat trhlinu zarůst síťovím
obnovujících se souvislostí. Nebylo to poprvé, co došlo k takovému
setkání, jako každý jsem mnohokrát v životě minul pootevřená
dvířka jinam, v chladných chodbách cizích domů, na dvorcích, na
okrajích měst. Hranice našeho světa není vzdálená, netáhne se na
obzoru nebo v hlubinách; bledě světélkuje v nejtěsnější blízkosti,
v šeru okrajů našeho těsného prostoru, koutkem oka pořád nahlížíme, aniž bychom si to uvědomovali, do jiného světa. Jdeme neustále
podél břehu a podél okraje pralesa, zdá se, že se naše gesta zvedají
z celku, k němuž patří i tyto zapřené prostory, a že podivně vyjevují
jejich temný život, ale přitom nevnímáme hučení vln a skřeky zvířat,
znepokojivý doprovod našich slov (a snad jejich tajné rodiště), nevšímáme si třpytu klenotů v neznámé zemi koutů, obvykle za celý život
ani jednou nesejdeme z cesty. K jakým zlatým chrámům v džungli
bychom došli? S jakými zvířaty a obludami bychom zápasili, na jakých ostrovech bychom zapomínali na své plány a cíle? Snad to byl
fascinující tanec sněžných přízraků za sklem, snad to byla ironická
láska k osudu rodící se z proher posledních let, co způsobilo, že starý
strach z překročení hranice se ozval jen slabě, jen jakoby ze zvyku
a brzy umlkl; vytáhl jsem knihu a znovu ji otevřel, díval jsem se na
lhostejná písmenka, oblá, ale přitom s ostrými hroty na obvodech,
byly to do sebe uzavřené nebo uzavírající se tvary, křečovitě stažené
a přitom se ježící navenek, ale také často jakoby násilím protrhávané
špičatými klíny, které do jejich vnitřního prostoru pronikaly zvenčí,
jindy se zase zdálo, že se odulá písmena rozchlipují pod tlakem nějakých rozpínajících se vnitřních sil. U pokladny jsem knihu zaplatil,
dal si ji do kapsy a vyšel jsem z obchodu. Venku se mezitím už úplně
setmělo, sníh se zmítal ve světle luceren.
 8 
Doma jsem rozsvítil lampu na stole u okna, sedl si a začal jsem
knihu pečlivě prohlížet. Pomalu jsem obracel listy, ve světelném
kruhu lampy se vynořovala jedna stránka za druhou, jako by vyplouvaly z temné tůně; jako šňůry magických náhrdelníků ležely na
stránkách řady oblých a ostnatých písmen. V dechu písmen, který
se vznášel nad stránkami, se chvěly jakési temné příběhy odehrávající se v džunglích a v rozlehlých spletitých městech, chvílemi se mi
zdálo, že se zableskl obraz z těchto příběhů, zlá tvář zarputilého
stoupence fantastické hereze, tichý krok šelmy v hloubce nočního
paláce, znepokojivé gesto ruky ve volném hedvábí, kus rozdroleného kamenného zábradlí mezi keři v zahradě. Objevil jsem, že
v knize je několik mědirytin. První ilustrace zobrazovala rozsáhlé
prázdné náměstí, ovládané jakousi snovou symetrií, s melancholicky příkrou perspektivou šachovnicové dlažby; uprostřed náměstí se tyčil obelisk, jehož podstavec tvořil pravidelný mnohostěn
z hlazeného kamene, po obou stranách obelisku stály trojstupňové
fontány, voda padající z mísy do mísy na obrázku vyvolávala dojem
tuhého a nehybného tělesa. Náměstí bylo ze tří viditelných stran
uzavřené průčelími paláců s monotónními vysokými sloupořadími
nad pravidelnými stupni schodišť. Podle krátkých a ostrých stínů
se dalo soudit, že je poledne žhavého letního dne kdesi na jihu.
Zpočátku jsem myslel, že je náměstí úplně opuštěné, až po chvíli
jsem si všiml několika drobných postav, jež byly nesouměřitelné
s rozměry gigantických staveb a jejichž obrysy se ztrácely v hustém
šrafování, znázorňujícím stín v kolonádách dvou protilehlých paláců. Na mramorové dlažbě u zdi paláce na levé straně ležel na zádech
mladý muž s rozhozenýma rukama, nad ním se skláněl tygr, přidržoval si jej mohutnou tlapou a zahryzával se mu do krku. Neuměle
zobrazená tmavá krev tryskající z rány vypadala jako rozevřený
vějíř. U paty jednoho ze sloupů paláce na protilehlé straně náměstí
se pohodlně rozvalovalo několik mužů, kteří kouřili dýmky a hráli
karty; o tom, co se děje na druhé straně náměstí, buď nevěděli,
 9 
nebo se o to nestarali. Opodál stál mezi sloupy muž s ženou: muž
v rozmáchlém gestu ukazoval přes prázdný prostor náměstí, rozpáleného sluncem, na vraždícího tygra a žena lomila rukama, vzpínala
je ke vzdálené kazetové klenbě kolonády. Na druhé mědirytině byl
anatomický řez perlorodkou ležící na bahnitém dně, třetí ilustrací
bylo zobrazení nějakého stroje, jehož části byly spojené složitými
pásovými převody a mnoha do sebe zaklíněnými ozubenými kolečky s pečlivě vyšrafovanými zuby.
Nechal jsem knihu ležet otevřenou na stole u okna a šel jsem
si lehnout. Když jsem zavřel oči, míhala se ve tmě oblá a ostnatá
písmena, jejich řady se kroutily a svíjely, proměňovaly se ve sněhové víry zmítající se ve světle lucerny. Cítil jsem úzkost z neznámé
a nevypočitatelné věci, kterou jsem přinesl do svého bytu jako vejce
černé slepice. Ale říkal jsem si, že možná je můj neklid zbytečný, že
kniha, jako tolik znepokojivých věcí, které vtrhly do našeho světa,
tiše a nenápadně vroste do důvěrně známého prostoru a prosákne
jeho šťávami.
Uprostřed noci jsem se vzbudil; když jsem otevřel oči, uviděl
jsem, že se nad stránkami knihy chvěje slabá nazelenalá záře. Vstal
jsem a došel jsem ke stolu: písmena knihy světélkovala; v jejich
bledém světle zelenavě zářily vločky sněhu pomalu se snášející za
oknem na římsu.
 10 
2
V univerzitní knihovně
Rozhodl jsem se, že zajdu do univerzitní knihovny a zeptám se
na knihu nějakého odborníka. Vědecký pracovník, za kterým mě
poslali, sídlil v podkroví, v podlouhlé nízké místnosti, kde v šikmých pruzích světla vířila zrníčka prachu a kde se na stolech a na
podlaze tyčily křivé a nejisté sloupy navršených knih. Propletl jsem
se stezkou, která se vinula mezi stohy knih chvějícími se v rytmu
mých kroků, nad knihami na psacím stole vyplula hladká obtloustlá
tvář asi čtyřicetiletého muže.
Když jsem mu ukázal knihu z antikvariátu, dlouho si ji zamyšleně prohlížel, pak mi ji vrátil a řekl: „Bohužel neumím tohle písmo
přečíst a nevím ani, jaký národ je používá. Ale už jsem se s těmi
písmeny jednou v životě setkal. Když jsem po skončení fakulty
nastoupil do univerzitní knihovny, dostal jsem na starost knihy pocházející z odkazů a pozůstalostí. Jednou na jaře mě poslali, abych
prohlédl velkou knihovnu v bytě, jehož majitel zemřel a nezanechal žádného dědice. Řekli mi číslo domu na Smetanově nábřeží
a jméno, které jsem měl hledat na dveřích. Šel jsem tam večer po
práci. Klíčem, který jsem dostal, jsem si odemkl a vstoupil jsem
do prázdného bytu, už v hale na mne zavanul pach jakéhosi zatuchlého přepychu; procházel jsem velkými místnostmi, všude bylo
plno titěrných kovových sošek nahých žen, chrtů a koní, všude se
povalovaly povadlé polštáře, zplihle visely volány a třásně, krabatily
se uvolněné potahy. Stěny jednoho z pokojů byly obložené od podlahy až ke stropu zasklenými knihovnami. V otevřeném okně byla
vidět potemnělá petřínská stráň s bílými rozkvetlými stromy, vedle
rozhledny právě zapadalo slunce, na sklech knihoven se rozlévalo
nafialovělé světlo večerního nebe. V knihovně, která stála u zdi
 11 
naproti oknu, byl nezasklený tmavý výklenek, do kterého kdosi postavil secesní zrcadlo se zvláštním figurálním podstavcem z kovu:
ovál zrcadla držela v natažených rukách rozesmátá, smyslně se
protahující žena s rozevlátými kovovými vlasy, trčícími do prostoru,
žena seděla obkročmo na ohnutém hřbetě delfína vyskakujícího ze
ztuhlé kovové vlny. Vedle zrcadla stála na trojnožce skleněná baňka
naplněná průzračnou tekutinou.“
Vědecký pracovník své vyprávění doprovázel dost rozmáchlou
gestikulací, která nebezpečně rozechvívala knižní duny na stole.
Když mluvil o ženě na delfínu, pokusil se přibližně předvést její pozici, ale zavadil přitom konečky prstů o sloup knih: sloup se rozkýval,
jemně se dotkl sousedních sloupů a probudil také v nich malátný
houpavý pohyb; naštěstí se vědci po nějakém čase podařilo ožívající
stůl uklidnit. „V posledních paprscích slunce zasvítily pod sklem do
přítmí pokoje rubíny vsazené do hřbetu kožené vazby. Když jsem
se dotkl skla, zmizelo slunce za Petřínem, bledě zářící knihovna
náhle potemněla. Odsunul jsem sklo po mělké drážce a vytáhl
jsem knihu posázenou rubíny. V bytě byl vypnutý elektrický proud,
a tak jsem se s knihou postavil k otevřenému oknu, abych ještě
zachytil poslední světlo dne. Kniha byla sepnutá tepanou kovovou
sponou v podobě zkrouceného hada s očima z drahokamů. Přesně
v okamžiku, kdy jsem sponu rozevřel, se na tmavém svahu Petřína
mezi stromy rozsvítilo jasné zelené světlo. Je to jistě jen náhoda,
řekl jsem si, ale když jsem sponu zaklapl, světlo ihned zhaslo. Znovu
jsem sponu otevřel a světlo opět zazářilo. Jeho zelený paprsek svítil
v šeru pokoje jako skloněné zářící kopí, ve sklech knihoven stojících
proti sobě se donekonečna odrážel ve strnulých a matoucích řadách šikmých zelených čar, v hloubce místnosti dopadal do středu
oválu zrcadla, které držela kovová kráska na delfínu, odrážel se
a procházel přímo prostředkem skleněné baňky, která se rozsvítila
jedovatou kovovou září. Zdálo se mi, že se z nádoby ozývá tiché
bublání, ale kniha, kterou jsem držel v ruce, mě tak fascinovala, že
 12 
jsem se o to, co se děje v baňce, nestaral. Ano, díval jsem se na stejná
písmena, jaká jsou v knize, kterou jste přinesl. Udiveně jsem obracel
stránky s neznámými znaky a nevěnoval jsem pozornost tomu, že
se místností šíří nasládlý pach. Zanedlouho se s písmeny začala dít
podivná proměna. V jejich liniích stále silněji pulsoval jakýsi proud,
písmena se v jeho rytmu rozsvěcela a zhasínala jako řeřavé uhlíky,
do kterých někdo pravidelně fouká. Při každém rozsvícení jsem pocítil neznámou a stále se stupňující slast, pulsace se závratně zrychlovala, ale pak všechno rychle pohaslo, na stránkách knihy ležela
černá písmena jako odporní mrtví brouci, pocit slasti vystřídalo
zhnusení a děs. Uslyšel jsem temné dunění. Podíval jsem se z okna
a uviděl jsem za Petřínem přílivovou vlnu tsunami, která byla vysoká asi kilometr. Zvolna se blížila, převalila se přes petřínský svah
a zlomila přitom rozhlednu. Zavřel jsem oči a očekával jsem úder
strašných vod. Dunění pořád sílilo, najednou však zmlklo. Chvíli
jsem stál se zavřenýma očima a naslouchal podivnému mrtvému
tichu, potom jsem otevřel oči a uviděl jsem: temná vodní stěna se
tyčila, nehybná, na dosah ruky za oknem. Vyklonil jsem se z okna
a ponořil jsem prsty do chladné vody.“
Vědecký pracovník zase předvedl, jak natahoval ruku z okna,
a opět přitom rozkýval jeden stoh knih, tentokrát knihy hladce sjely
jedna přes druhou, některé protáhlým obloukem sletěly se stolu,
v letu přeludně zavířily bílými stránkami a pak s tupým plesknutím dopadly na podlahu. Vědec je tam nechal ležet a pokračoval ve
svém vyprávění. „Z vodní stěny vystrčila hlavu velká černá ryba,
dlouho se chraplavě smála a pak řekla výsměšným hlasem: ‚Celý
život ses snažil zapomenout na to, jak jsi seděl sám uprostřed řad
sklopených sedadel ve špinavém kině v zapadlé ulici v Radlicích
a díval ses na žurnál, kde ukazovali nějaké záběry z mořského
dna, na kterých nad jemným pískem plulo hejno malých lesklých
rybiček: náhle se rybičky shlukly a vytvořily pohyblivé sousoší,
znázorňující, jak se v nádražní restauraci v Bakově nad Jizerou líbáš
 13 
s krásnou umělou dívkou (vždycky tě víc přitahovaly umělé ženy,
rozněžňovalo tě tikání jejich koleček, když vedle tebe ležely v tichu
noci), s dívkou, jež žila  ačkoliv ve svých dlouhých dopisech svému
stvořiteli psala, že je na cestě k Isthmu  v nevlídných ubytovnách
s českými ďábly, kteří chroupali sušenky a přikyvovali, když jim
bezelstně vyprávěla o růžových lampách svítících pod ledem
rybníka mezi nočními poli pro budoucí vzpomínání na vzdálených
temných hvězdách, ale přitom se tajně domlouvali, že ji rozeberou
a sestaví z jejích součástek sochu své Matky, anebo spíš svou Matku
samu. Z předsálí kina se ozýval kašel. Bylo to ještě horší, než když
jsi jednoho zamračeného listopadového dne procházel opuštěnou
návsí jakési vesnice u Prahy a najednou jsi uslyšel z amplionu na
sloupu hlas, jenž ironicky předčítal tvou studii o grálu venkovských
pošt, která ležela na dně zásuvky tvého psacího stolu a kterou jsi
nikdy nikomu nedal číst, protože to byla tvá jediná práce, v níž jsi
otevřeně pojmenoval (i s těmi nejhnusnějšími souhláskami, rodícími se z lenivých a neřestných pohybů jazyka ve vlhké tmě úst) to,
co čvachtavě vylézá z hluboké jámy uprostřed tvého bytu. Jakýsi
chrám svatého Víta, ještě o něco větší než ten na Hradčanech, se
pohybuje po Soběslavsku rychlostí 270 km/hod., Isthmos ční nad
zářícími hladinami dvou moří. Klavír se proměnil v kraby a rozlezl
se po pokoji, ještě nenastal vhodný okamžik k tomu, aby zazněla
hudba, ještě ne, bohyně ve stříbrných pouzdrech dosud nepropadly
stropem do parlamentu nestvůr. Piktogram se spirálou uprostřed,
který je namalovaný tuší na hřbetě čilých klavírních krabů, se
vyslovuje zvukem, jenž připomíná kýchnutí v betonovém bunkru
a znamená: zapomenutí na vláčné pohyby ruky se zelenými prsteny ve zhasnutém pokoji v domě nad jezerem. (Je mnoho různých
Čín, na jejichž okraji žijeme; ve všech pokojích vedlejšího bytu
jsou rýžová pole.) Chtěl jsi utéci ze sálu kina, ale všechny dveře
byly zamčené; když jsi do nich začal bušit pěstí, přišourala se stará
uvaděčka, škvírou mezi křídly dveří ti řekla, s námahou potlačujíc
 14 
smích, že ve špinavém tmavém sále budeš sedět tisíce let a dívat se
pořád dokola na nejtrapnější scény ze svého života předváděné na
plátně pohyblivými shluky rybiček.‘
Na víc se už nepamatuju. Probudil jsem se až v nemocnici;
ukázalo se, že ve skleněné baňce byla chemická látka uvolňující pod
vlivem světla určité vlnové délky plyn, který je silnou halucinogenní
drogou. Měl jsem štěstí, že sousedé ucítili divný pach a vnikli do
bytu; našli mě, jak ležím v bezvědomí na koberci. Lékaři mi řekli,
že kdybych vdechoval plyn o něco déle, už bych se nikdy neprobudil ze zlých snů, žil bych v Praze neustále ohrožované vlnami
tsunami, které vyvstávají za Petřínem a za Hradčanami, spílaly by
mi černé ryby. Kniha posázená rubíny z pokoje zmizela a nikdy se
nenašla. Až do dnešního dne jsem se nikdy nesetkal s knihou, která
by byla tištěná stejnými písmeny. Ale písmena jsem uviděl ještě
jednou: byla vyrytá do zdi pisoáru v hospodě ve Starém Městě pod
Landštejnem, vedle kresby chobotnice rdousící chapadly tygra.“
Nějaký čas jsme oba mlčeli; pokoušel se roztržitýma rukama
utišit vlnění knih na stole, ale jeho dotyky stále více knihy zneklidňovaly, nakonec to vzdal, seděl mlčky za stolem a díval se z okna
dolů na zasněžené nádvoří. „Nesnažil jste se tajemství knihy vypátrat?“ zeptal jsem se jej.
„Ale ano, ze začátku jsem se všude na knihu vyptával, kreslil
jsem každému písmena, tak jak jsem si je zapamatoval. Nikdo
o knize ani o neznámém písmu nic nevěděl, ale skoro každému
se vybavila nějaká pozapomenutá událost, podivné setkání, které
nečekaně odhalilo jiný prostor, začal o tom vyprávět, ale obvykle
se v polovině příběhu zarazil a rychle převedl řeč na něco jiného.
Někdo objevil ráno na zvlhlém koberci v obývacím pokoji živou,
svíjející se mořskou hvězdici, jiný čekal v noci na malém nádraží
na vlak a pak nastoupil do vagonu, jehož vnitřek tvořila studená
gotická kaple. Z toho, co jsem slyšel, se ve mně začal rodit pocit,
že v naší těsné blízkosti se prostírá nějaký podivný svět. Nevím,
 15 
jak vypadá a kdo v něm žije, nevím, jaký vztah k nám mají jeho
obyvatelé, jestli jsme lhostejní sousedé, jestli náš vymezený prostor
je čísi kolonií nebo jestli se za zdmi chystají k válce. V té době jsem
také začal pozorněji naslouchat historkám, které v závodní jídelně
vyprávěli knihovníci z výpůjční služby a které jsem předtím nebral
moc vážně; byly to strašidelné příběhy o setkáních s podivnými tvory v neprozkoumaných divokých koutech knihovny. Nechal jsem
se tenkrát poprvé zavést k okrajům těch ponurých končin, díval
jsem se do chodeb, které vedly do tmy, a říkal si: hned příští den
se vypravím na cestu, dojdu na konec chodby a budu pokračovat
pořád dál, ale neustále jsem odchod odkládal, každý den jsem si
říkal: nechám to na zítra, až jsem na tajemství knihovny přestal
myslet, stejně jako jsem přestal myslet na knihu posázenou rubíny
a na zlý smích černé ryby. Dneska chodím kolem okrajů temných
oblastí knihovny skoro denně a do zlověstných ústí chodeb se ani
nepodívám, nevnímám táhlé vytí, které se ozývá z jejich hloubky.
Už necítím potřebu překročit hranici, už je pozdě vydávat se na
výzkumné výpravy.“
Ale já byl dosud plný touhy poznat tajemství světa, ze kterého se
vynořila kniha ve fialové vazbě, a vyprávění vědeckého pracovníka
jen podněcovalo mou netrpělivost, chytil jsem ho za rukáv pláště
a naléhal jsem na něj: „Ne, není pozdě, právě teď je pravý čas, je
doba prohry a smíření s osudem, z něhož se rodí odhodlání, a sníh,
který všude leží, je už skoro začátkem neskutečného, také on nás
vyzývá k odchodu, jistě na něm najdeme plno stop fantastických
bytostí, stop, které nás zavedou k tajným doupatům v hlubinách
města, nechte všechno být a pojďte se mnou, vydáme se na výpravu
společně. Uvidíte, že objevíme vzácné šperky a skvělé nestvůry.
A co je nejdůležitější: tuším, že tam za hranicí je ukryté tajemství
našeho světa, doopravdy žít budeme moci až potom, až se vrátíme
z druhé strany. Už dříve jsem měl často pocit, že půdorys zvyků, který vytváří náš svět, je jako ornament mozaikové podlahy v Knóssu,
 16 
jehož strnulé linie prý zachycují dráhy pohybů rituálních tanečníků,
maskovaných postav, které už dávno odešly: máme naději, že tam
za hranicí konečně uvidíme prvotní tanec, jehož stopou je náš svět.“
„Ne, myslím, že nemá smysl odcházet,“ řekl tiše. „Šperky ani
nestvůry už mě nelákají. Třeba se za hranicí opravdu skrývá pramen tvarů našeho světa, ale stejně bychom mu nemohli nikdy
porozumět, nemohl by pro nás mít žádný smysl. Smysluplné
a pochopitelné je pro nás jen to, co se pohybuje v drahách našeho
světa, co sleduje linie našeho knósského ornamentu, ať je stopou
po tancích vznešených bohů, nebo záznamem o křepčení opilého
démona. O prvotním tanci bychom nemohli promluvit, protože
řeč selhává před tím, co tu bylo před vznikem ornamentu, prvotní
tanec bychom dokonce nemohli ani uvidět, protože vidění je natolik
vrostlé do sítě známého smyslu, že to, co se neživí tímto smyslem,
by pro nás zůstalo neviditelné.“
„Ale co mořská hvězdice na koberci, vagon-kaple, co knihy s tajuplnými písmeny?“ namítl jsem. „S těmi se přece lidé našeho světa
setkali.“
„To jsou jen věci náhodou vyvržené na náš břeh, které jsme na
základě falešných podobností s našimi zkušenostmi obalili jakýmsi
náhradním významem. Drží nad námi ochrannou ruku starostlivé
a lstivé božstvo gramatiky, které zahaluje tváře nestvůr; řekneme:
‚ta věc je záhadná‘ a ‚ta událost je tajuplná‘, ale tím už strašnou
přítomnost věci a události, jejich černé bytí, s ničím nesouvisející
a vzpírající se pohledu, nenápadně oblékáme do adjektiva jako do
starého obnošeného obleku, a vykazujeme jim tak místo ve světě.
Nedá se nic dělat, ať obrazec na mozaikové podlaze narýsoval
kdokoliv, zůstává naším vězením a naším domovem. Je docela
možné, že je stopou po odpudivém a strašlivém tanci nějakého
šíleného boha, ale i kdybychom se to mohli nějak dozvědět, museli
bychom takové šílenství přijmout: pravdivé a smysluplné by pro
nás pořád nemohlo být nic jiného než to, co je souvislé ve světě
 17 
tohoto šílenství. Nestarejte se o podivné knihy, které vám připomínají hranici našeho světa, nemohou vás z něho vyvést ven, mohou
jen zevnitř začít rozežírat jeho stavbu. Hranice našeho světa je
čára, která má jen jednu stranu, žádná cesta zevnitř ven není a nemůže být.“
 18 
3
Petřín
Na tom, co říkal vědecký pracovník v Klementinu o hranici, bylo
asi hodně pravdy, ale nemohl jsem s ním souhlasit úplně ve všem.
Pořád se ve mně ozýval pocit, že i my jsme měli kdysi jakýsi podíl na
prvotním tanci, že i my jsme se zúčastnili slavnosti, že jsme my sami
byli tančícím božstvem či démonem a že se v nás uchovávají zbytky
starých vzpomínek i temné porozumění pro to, co jsme pak zapřeli
a odsunuli za hranici. Touha poznat svět, z něhož pocházela kniha
s neznámými písmeny, mě neopustila. Ještě ten den odpoledne jsem
se vydal na zasněžený Petřín: doufal jsem, že tam najdu nějakou
stopu po tajemném zeleném světle. Klouzal jsem po zledovatělých
cestách a padal jsem, bloudil jsem mezi stromy, s jejichž větví se na
mne sypal sníh, prodíral jsem se závějemi. Nahlížel jsem do hloubky
křoví; rozbitými okny a dírami v zavřených okenicích jsem se díval do tmavých vnitřků domků a zamčených altánů, které stály na
svahu, ale viděl jsem jen rozházené zahradnické nářadí, plechovky
s barvou a potrhané papírové pytle, ze kterých se sypal jakýsi světlý
prášek. K večeru jsem to vzdal; když už jsem chtěl sejít k cestě,
po které bych se dostal na stanici tramvaje na Újezdě, uviděl jsem
v mělkém dolíku mezi zasněženými stromy válec, který mi sahal
k pasu, na jeho stříšce ležela vysoká sněhová čepice. Najednou
vyvstala vzpomínka: když jsme si jako děti hráli na Petříně na
schovávanou, ukrýval jsem se několikrát právě za tímto válcem;
tehdy bylo léto a válec byl zarostlý vysokou travou. Vzpomněl jsem
si, že jsem se vždycky pokoušel otevřít okénko z rezavého kovu,
které bylo v horní části válce a které připomínalo dvířka kamen,
ale nikdy se mi to nepodařilo. Bude to asi nějaká nádoba na uskladňování písku nebo škváry, pomyslel jsem si. Tentokrát kupodivu
 19 
okénko hned povolilo, když jsem zmáčkl kliku, a s táhlým zaskřípáním se otevřelo. Sklonil jsem se a strčil dovnitř hlavu.
Když si mé oči přivykly přítmí, zjistil jsem, že válec je vlastně
slepou lucernou kupole, která se pod ním rozšiřovala, klenula se
nad chrámovou lodí, jejíž podlaha se ztrácela v temné hloubce.
Chrámová loď byla obklopená dvanácti kaplemi, uprostřed každé
z nich stálo velké sousoší ze skla. Sousoší byla dutá a naplněná
vodou, ve vodě plavali různí mořští živočichové, někteří tlumeně
světélkovali: jejich bledé světlo, jediné osvětlení chrámového
prostoru, se odráželo neklidnými záblesky na nesčetných záhybech
zlacených ornamentů ve stylu jakéhosi podzemního baroka, které se kroutily na zdech a na širokých rámech temných obrazů.
Připadalo mi, že sochy tvoří uzavřenou řadu, skleněný seriál,
znázorňující v časové posloupnosti scény ze života nějakého hrdiny nebo boha. Představovaly jakési kruté zápasy, osamělé extáze
a bolestná zvěstování. Také uvnitř soch vládl neklid a boj, mořští
živočichové se bez ustání pronásledovali a zarývali do sebe ostré
zuby. Uviděl jsem, jak se zděšená svítící rybka, za níž vyrazil rychlý
stín, ukryla do hlavy sochy; tehdy skleněná tvář, sevřená neznámou
křečí, zasvítila do tmy chrámu jakoby v náhlém mystickém vytržení,
hbitý dravec však rybku v příštím okamžiku dostihl a zahryzl se
do ní, světlo zhaslo ve zvolna se rozlévající tmavé krvi, která za
chvíli naplnila celou hlavu sochy. Za hlavním oltářem stálo třinácté
sousoší; zobrazovalo scénu, kterou už jsem znal: tygra, jenž požírá
ležícího mladého muže. Uvnitř tygřího těla se pomalu vlnila osamělá, růžově zářící medúza.
Náhle se pode mnou rozsvítila světla na koncích propletených
ramen lustru, visícího na dlouhém laně, které bylo upevněné k lucerně kupole hned vedle mé hlavy; rybí světlo soch v záři lustru
pobledlo, ale větší část chrámového prostoru zůstávala v přítmí. Do
chrámu přicházeli lidé (patrně nějakou podzemní chodbou) a sedali si do lavic. Za oltářem se objevil kněz, byl to asi padesátiletý snědý
 20 
muž s uhlazenými černými vlasy a s úzkým knírkem, v těžkých,
nehybných záhybech na něm viselo zelenofialové roucho se zlatými výšivkami. Chvíli stál se skloněnou hlavou a mlčel, pak začal
s kázáním.
„Dnes si připomínáme patnáctý den putování Vyhnance, kdy
jeho loďka za večerní tmy doplula po říčce do města; domy, továrny
a zchátralé paláce se obracely k zapáchajícímu proudu vysokými
zdmi z neomítnutých cihel, z nichž vystupovaly a trčely nad hladinu
železné traverzy a ústí širokých rour, ze kterých vytékala špinavá
voda, od zadních dvorků domů vedly k hladině drolící se schůdky,
u kterých se zachycovaly hnijící věci a zahnědlá pěna; nad dvorky
byly ke zdím přilepené temné pavlače, svítila tu světla kuchyní.
Mluví o tom Kniha zpustlých zahrad, na stránce, na níž je mastná
skvrna od nudlové polévky, stopa po dávném úleku písaře, když na
list, oslnivě svítící ve slunci, náhle dopadl rohatý stín nestvůry, která v poledním vedru procházela ospalými a vylidněnými uličkami
města poté, co na vyprahlých hradbách porazila stárnoucího krále
v partii šachu hrané figurkami z jiskřícího ledu, v tichu bylo slyšet
jen jemné chřestění tříště rudých a fialových drahokamů padajících
v přesýpacích hodinách vedle šachovnice. Byla to pomsta nestvůry
za dávnou prohru v zápase pod vysokou kamennou zdí pevnosti,
o kterou se tříštily vlny nočního moře: pohádky neříkají celou
pravdu, nestvůry se vždycky vrátí. I u vašich dveří jednou zazvoní
povědomá obluda s hrací deskou pod paží, bude vás přemlouvat,
abyste s ní hráli šachy, a bude se snažit prosadit, aby do hry byla
zařazena také vyřezávaná figurka kopiníka s tygří hlavou, figurka,
jejíž dráha se pohybuje v nepravidelných číhavých spirálách a může
vybočovat i dost daleko mimo šachovnici, dokonce i mimo byt.
Nestvůry se vrátí, jejich dráp se zatne i do našich nejsoukromějších
sametů, vyryje do skla zrcadla v předsíni kresbu znázorňující, jak
se žena, kterou nade vše milujete, pyšně účastní mlčenlivé a temné orgie s šesti otylými muži na palubě podzemního bombardéru,
 21 
prodírajícího se hluboko dole hlínou a kamením, aby se nakonec
jako čenich obrovského hraboše vynořila jeho černá příď z pukající
dlažby na Národní třídě před okny kavárny Slavie, zrovna ve chvíli,
kdy se mladý básník, který tu sedí nad šálkem kávy, definitivně rozhodne, že nechá svou poému o zářících vládcích vnitřní Asie měst
nedokončenou, protože už se mu omrzelo psát na psacím stroji,
jehož páčky, místo aby spořádaně dopadaly na papír, se co chvíli
prohnou v kloubech, natáhnou se a seknou jej jedovatým trnem
na svém konci do obličeje, takže po stodvacátém hexametru jeho
hlava, ještě před měsícem obdivovaná a hlazená ženami, natekla
v kouli, pod jejíž napjatou a zprůsvitnělou kůží se přelévá zelený
hnis zánětů. Proč si nevybere jiný psací stroj? Všechny ostatní psací
stroje zmizely: částečně je odnesla hejna sarančat na Kavkaz (je
dokázáno, že spojenými silami dokážou sarančata zvednout se
země a přenést do vzdálenosti mnoha kilometrů i koně), částečně
se psací stroje používají při jakési nové perverzi, která se šíří městy,
a částečně se proměnily v bílé světlo, které ozařuje sochu krásného
zvířecího anděla. Vyhnaný ve své loďce dlouho přemýšlel o tom,
proč se velké cihlové paláce ve městě, kterým proplouval, tolik
podobají nádraží, a poprvé v životě v něm vyvstalo pokušení nechat
posvátné knihy na cypřišových ostrovech napospas monotónním
poznámkám skřetů, které pozvolna zaplnily všechny okraje a začaly
už překrývat vlastní text, sporným komentářům, v nichž se pořád
dokola mluvilo o smutku prázdných a zamčených tanečních sálů
venkovských hospod, kde nohy židlí na stolech trčí k bílému stropu
s mapami vlhkých skvrn, sálů, které prý budou hrát důležitou roli
v postmortálním turismu; zrodilo se v něm pokušení nechat vše být
a stát se démonem špinavé městské řeky, každého večera vynořit
hlavu nad temnou hladinu, dívat se na světla oken kuchyní, živit
se jídlem, které by pro něj hospodyně pokládaly v miskách na poslední schůdek nad hladinou, zapomenout na bílý mramor širokých
náměstí, žhnoucí do noci a chladně vplouvající do dne, krásný jako
 22 
nevyléčitelné zoufalství za tichých letních odpolední v rozlehlých
pokojích s oknem do zahrady. Byl to nakonec kus zpuchřelého
dřeva, plovoucího po hladině, co mu pomohlo překonat pokušení:
rozpoznal v něm úlomek domácího oltáříku, před nímž ta, která
se na chodbičce lůžkového vagonu rachotícího nocí laskala s krutým Minotaurem vlaků, poprvé sňala čelenku a ukázala mu starou
jizvu, byla to jizva po ráně, kterou jí ocelovým zobákem zasadil pták
bloudící v zrcadlech, když si opřela čelo o chladné sklo, aby ztišila
horečku, jež ji spalovala od chvíle, kdy uviděla na dlouhé prázdné
chodbě úřadu, pokryté lesklým linoleem, plameňáka pronásledujícího ďábla: ze zrcadel teď pronikají do našeho prostoru už jen
ostré kovové zobáky zlých ptáků a metr dlouhá žihadla obřích vos,
která nám probodnou tvář při holení, temné bzučení vosy za sklem
zrcadla se ozývá, když večer čteme na pohovce knihu, někdy z něho
začínají vyvstávat slova, pak slyšíme hlas připomínající nám staré
zjevení, které jsme zradili, bylo to zjevení, jehož se nám dostalo
od sfingy, kterou jsme uviděli ležet na oprýskané kovové kostře
postele stojící uprostřed zasněženého pole nad Chuchlí, když nám
bylo osmnáct let, na jedné z našich osamělých procházek, stmívalo
se a za soumračnou sněhovou plání po slivenecké silnici klouzala
světla automobilů: nakonec jsme zjevení, které nás na zasněženém
poli proniklo jako rozžhavený hrot meče, zapomněli; připomene
nám je čas od času jen hlas, který se rodí z temného bzučení obřích vos, vztekle a neúnavně vrážejících za večerního šera z druhé
strany do skla zrcadla. Co se stane, až se jim jednou podaří sklo
rozbít? Potom bude třeba vyplivnout diamanty z úst a pokusit se
najít oheň, který jsme kdysi uschovali do své knihovny. Bolest dává
vzniknout novým druhům průsvitných zvířat, lampy svítí v medu,
v tmavé a studené nádražní čekárně jsou stále slyšet výkřiky, i když
muž a žena, z jejichž úst tu kdysi zazněla, už leží v bílém Hindustanu
na mozaikové podlaze a něžně se hladí chvějícíma se rukama po
tělech obrůstajících lesklou skvrnitou srstí. Když Vyhnanec uviděl
 23 
na hladině úlomek známého oltáře, rozpomněl se na leopardy na
bílých schodištích rodného paláce a rozhodl se ponořit do teplého
a lepkavého hnusu domova, který na nás ulpívá celý život a který
se sebe celý život smýváme v zářivých hotelích. Jsou komentátoři,
kteří tvrdí, že měl raději pokušení podlehnout, stát se démonem
špinavé řeky a každý večer zpívat pod rozsvícenými okny kuchyní
písně o nekonečných bitvách kentaurů se stroji. V každém případě
to, jak se rozhodl, bylo zcela lhostejné: to je také hlavní poslání
dnešního kázání a téma, na které byste měli tento týden meditovat.“
Ozvalo se jednotvárné cinkání; snad to měla být hudba. Kněz
roztáhl paže, zlaté výšivky na jeho rouchu se narovnaly: ukázalo
se, že to jsou podoby tygrů; zvýšil hlas: „Také my se budeme muset
jednou rozhodnout mezi chladem mramoru a smutnými písněmi,
které se ozývají z konzervy, na jejímž obalu je namalovaná treska.
Také naše rozhodování, jakkoliv nadlidsky těžké, bude zcela
lhostejné; ať zvolíme to či ono, stejně nakonec budeme chodit
s kovovou maskou psa na tváři po nekonečné betonové pláni…“
Věřící v lavicích otevřeli zpěvníky a začali zpívat táhlou melodii
beze slov, melodii, ve které jsem nemohl najít žádný rytmus a řád
a která spíš připomínala nahodilé zvuky větru rozechvívajícího za
zimních večerů plechové těsnění v oknech. Do zpěvu se nesouvisle
mísilo tiché cinkání. Poslouchal jsem divnou píseň, čekal jsem, jestli
se ještě něco bude dít, ale pořád se ozýval jen beztvarý zpěv, jen
nekonečná utkvění jediného tónu, po kterých melodie náhle prudce
stoupla nebo klesla, aby se opět náhle zarazila a dlouho zněla jediným tónem. Zpěv mě uspával a začínala mi také být zima, a tak jsem
vytáhl hlavu z válce: už byla tma, pode mnou se mezi černými větvemi třpytila světla města, bezhlesně stoupala po svahu rozsvícená
lanovka. Seběhl jsem vysokým sněhem dolů na Újezd a nasedl do
tramvaje, která přijela od Malostranského náměstí. Vůz byl skoro prázdný; díval jsem se na vybledlý obraz osvětleného vnitřku
tramvaje v tmavých sklech a přemýšlel jsem o podzemním chrámu.
 24 
Pořád jsem nevěděl, s kým jsem se na Petříně vlastně setkal. Narazil
jsem na nějakou tajnou sektu? Stal jsem se svědkem zrození nové
víry? Třeba se rozšíří z petřínského podzemí a ovládne svět. Nebo
byla naopak podzemní bohoslužba posledním záchvěvem umírajícího prastarého náboženství? Byli návštěvníci chrámu cizinci, kteří
se z nějakého důvodu sjíždějí do Prahy, aby tu slavili své náboženské
svátky, nebo tu celá staletí nepozorovaně žijí vedle nás? Anebo jsem
se octl na hranici neznámého města, které sousedí s naším? Je to
město vyrůstající z odpadků, které nestrávil a vyvrhl náš řád, anebo
je to obec autochthonů, kteří tu byli před naším příchodem a kterým jsme tak lhostejní, že ani nezaznamenají, až zase odejdeme?
Jaký je půdorys tohoto města, do jakých čtvrtí se člení, jaké jsou
jeho zákony? Kde jsou jeho bulváry, náměstí a zahrady, kde září
královský palác?
 25 
4
Malostranská kavárna
Ještě několikrát jsem se vypravil na Petřín, ale okénko v lucerně
chrámu teď už bylo vždycky zase zavřené, cloumal jsem jím vší
silou, ale nikdy se mi je nepodařilo otevřít. Nosil jsem fialovou
knihu neustále u sebe; v tramvaji, ve frontě v obchodu, někdy i na
ulici při chůzi jsem ji otvíral a stále znovu jsem zkoumal neznámé znaky. Už jsem rozeznával jednotlivá písmena, ačkoliv jsem
nevěděl, jaké zvuky označují: zaráželo mě, že znaků bylo sedmdesát šest, písmo buď muselo rozlišovat zvuky, které my chápeme
jako varianty jediné hlásky, anebo označovalo množství zvuků,
jež jsou od našich hlásek úplně odlišné. Snažil jsem se představit
si tyto zvuky, někdy jsem je zkoušel při chůzi vyslovovat nahlas,
kolemjdoucí se za mnou udiveně otáčeli. Uvědomil jsem si přitom,
že těch několik hlásek, které používáme, je obklopeno neznámým
pralesem zvuků: a protože významy slov temně vyrůstají ze zvukové látky, je tento prales naplněn znepokojivými zárodky jakýchsi
přízračných věcí, bytostí a dějů. Proč ti, kteří používají neznámé
písmo, cítí takovou potřebu odlišovat graficky zvuky? Je to z radosti nad smyslovým bohatstvím hlasu, která chce text přiblížit
partituře, jež by zachycovala životní síly pulsující v jazyce, anebo
je přemnožení písmen naopak projevem úzkostného pocitu, že významy, příliš těsně svázané s jedinečnými odstíny zvuku, neustále
unikají? Napětí, které vyzařovalo z tvarů písmen, spíše svědčilo
o tom, že vyrůstají ze světa úzkosti. Velké množství znaků mohlo
být výrazem sklonu k pedantské popisnosti, říkal jsem si, ale také
projevem zoufalé touhy přiblížit se prastarému temnému výkřiku,
který v řeči sahá do budoucnosti, aby dolehl k sluchu nějakého
přicházejícího božstva. Přemýšlel jsem také, co znamenají drobná
 26 
zkroucená znaménka, jež se vznášela nad některými písmeny:
označují délku nebo přízvuk, melodii, gesto nebo grimasu, která
má vyslovovaný zvuk doprovázet? Ale třeba právě ty nenápadné
obloučky a smyčky nesou hlavní sdělení textu a velká písmena jsou
jen ornamentem či matoucím vzkazem, který má oklamat cizince.
Anebo jsou titěrná znaménka zbytky staré hieratické řeči, které
zůstaly na okraji sdělení jako trosky paláců zaniklé říše na okrajích
nových měst  zbytky, jimž dnes rozumí pouze sekta zasvěcených,
kteří v knihách čtou jen tento drobný a opomíjený text a snad čekají,
až po návratu starých bohů jeho znaky opět vyrostou a zaskví se na
průčelích obnovených chrámů.
Uvědomil jsem si, že to, co vyvolává největší úzkost a neklid,
není strnulá existence znaků bez významu, ale spíš překvapivá
zkušenost, že nic nemůže být zcela zbaveno vyzařování smyslu,
spíš přítomnost podivného významu, který se nad písmeny chvěl
jako Eliášův oheň, významu, jenž nebyl ani tak nějakou kuriózní
zvláštností ostnatého písma jako smyslem, který proniká všechno,
co je, a který se na stránkách knihy ve fialové vazbě stával náhle
viditelným, protože nebyl zastřen, jak tomu bývá jindy, významy,
na něž jsme zvyklí a jež patrně z tohoto zasutého smyslu, z tohoto
prapůvodního sdělení bytí jako z pramene čerpají své tajemství,
obnovují v něm svůj život a současně jsou jím tajně rozleptávány
a umírají na něj jako na skrytou nemoc. Měl jsem právo říkat, že
knize vůbec nerozumím? Ze spleti úzkostí, které vyvstávaly při
pohledu na stránky knihy pokryté cizími písmeny, byla nejsilnější
a nejpodivnější úzkost vyvěrající z tušení, že není čemu rozumět,
nač se ptát, úzkost z pocitu, že na nás tiše a vytrvale číhá jakési
hrůzné vítězství, kterého se děsíme víc než největší prohry.
Seděl jsem v poloprázdné Malostranské kavárně u okna, jímž
bylo vidět zasněžené náměstí, před sebou jsem měl otevřenou knihu. Na šedém mramoru stolků se lesklo chladné odpolední světlo.
Přicházel nový host: hubený starší muž s roztěkaným pohledem
 27 
a trhavými pohyby, jedna z osamělých postav, jaké se za odpolední
vynořují v kavárnách Malé Strany; když mě míjel, všiml si otevřené
knihy: zarazil se, chvíli váhal, jestli má jít dál, ale potom se obezřetně rozhlédl po místnosti, prudce se ke mně sklonil a zeptal se
mě, odkud knihu mám. Vysvětlil jsem mu, jak jsem ke knize přišel.
Posadil se na okraj prázdné židle naproti mně jako loutka, jejíž
provázky spustil vodič příliš rychle, v tomtéž okamžiku se hluboce
naklonil přes desku stolu, a stále se neklidně rozhlížeje, říkal mi
tichým a naléhavým hlasem: „Radím vám dobře, zbavte se té knihy
co nejrychleji. Můžete mi věřit, od doby, co jsem se setkal s těmi
prokletými písmeny, bloudím jako zmatený pes smutným světem
okrajů a nemám klid. Podívejte se, jak se písmena tváří lstivě a vychytrale! Je to zlá sněť, která pozvolna všechno zachvátí, písmena
vydechují jed, který nenápadně a vytrvale rozežírá důvěrně známé věci našeho světa, uvidíte, tvary našich staveb zvětrají v tomto
dechu do obrysů barbarských chrámů lesknoucích se odpornou
nádherou, zablyští se zapomenuté zlé zlato. Jed rozleptá naše slova
a promění je ve staré úzkostné zvuky pralesa, v osamělou hudbu
soch. Život se stane málo srozumitelnou rolí v nekonečném představení obscénního mýtu o mladém bohu umírajícím v džungli.“
Zatímco mluvil, sunul se na desce stolu po loktech pořád blíž
ke mně, takže na ní nakonec skoro ležel. Poprosil jsem ho, aby mi
vyprávěl, kde se se záhadným písmem setkal. Trochu se uvolnil
a sjel po stole kus zpátky.
„Ta strašlivá historie začala v šedesátých letech. Učil jsem tenkrát
na právnické fakultě; už za studií jsem začal publikovat články v odborných časopisech, všichni mi prorokovali velkou kariéru. Měl jsem
hodnou ženu a dvě malé děti. Nikdy jsem si nic nezačínal se svými
žačkami, ale někdy v polovině šedesátých let se v prvním ročníku
objevila studentka, jejíž tichá tvář mě nevysvětlitelně a bolestně
přitahovala. Připadalo mi, jako by její gesta vyrostla v nějakém
neznámém, tajuplném prostoru a dosud v něm utkvívala.“
 28 
„Jaký to byl prostor?“ zeptal jsem se jej, protože prostory stoupající z gest mě zajímaly.
„Byly to rozlehlé prázdné sály obložené mramorem. Vždycky nás
v ženách lákají prostory, které se vstřebaly do jejich těl, krajiny,
kterými prosákly a které při setkání září z jejich pohybů. Kdybych
jen býval věděl, jaká temná říše mě k sobě vábí tichým vlněním
milovaných rukou… Zdálo se mi, že i jí je dobře v mé přítomnosti.
Jednoho dne jsme se potkali na Starém Městě, pozval jsem ji na
víno a pak doprovodil domů, vystoupili jsme po tmavých schodech
k jejímu bytu. Bydlela v Nerudově ulici, v jednom z těch domů, které se opírají o svah a které překvapují návštěvníka tím, že když
vystoupí po úzkém schodišti do nejvyššího poschodí, vyjde odtud
zadními dveřmi opět na pevnou půdu. Začal jsem do jejího bytu
pravidelně chodit. Udivovalo mě, že žije sama v bytě s několika
velkými místnostmi, ale nikdy mi o sobě nic neřekla; mluvili jsme
vůbec málo, leželi jsme ve zhasnutém pokoji a poslouchali hlasy
z ulice, dívali jsme se na sochy na štítu protějšího paláce, které byly
vidět v okně. V dotecích dívky se opět ohlašovala neznámá země,
její trávy a listí, tlapky jejích zvířat…“
Zaváhal a znovu se neklidně rozhlédl po místnosti, ale v kavárně
sedělo jen několik důchodců a studentů a nikdo si nás nevšímal;
přesto popolezl po stole o kousek blíž a ještě více ztlumil hlas.
„V předsíni jsem chodil kolem bíle nalakovaných a neustále zamčených dveří; nahoře do jejich rámu kdosi vyryl několik divných
písmen. Dveře byly na té straně bytu, která byla obrácená ke svahu.
Tajemně mě přitahovaly, ale má přítelkyně mi řekla, že je za nimi
jen komora se starými krámy. Když jednou seběhla dolů něco koupit, nedalo mi to, sundal jsem s háčku na zdi svazek klíčů a zkoušel
jsem, jestli se některý z nich otočí v zámku bílých dveří. Po několika
pokusech zámek povolil…“
V tom okamžiku jsme oba uviděli, jak cupitavými krůčky pospíchá k našemu stolu vrchní v těsné vestě; už z dálky jednou rukou
 29 
mával na muže, který seděl naproti mně, a druhou pantomimicky
předváděl, že jej někdo chce k telefonu. „Nikdo neví, že jsem tady,“
řekl muž znepokojeně, ale vstal a odešel k šatně. Netrpělivě jsem
čekal, až se vrátí a dokončí svůj příběh. Díval jsem se zatím z okna,
v bezvětří se zvolna snášely k zemi velké vločky vlhkého sněhu.
Viděl jsem, jak se v ohbí Letenské ulice vynořila zelená tramvaj
s vysokou sněhovou pokrývkou na střeše. Tiše dojela ke stanici
před okny kavárny a zastavila. Měla stejný tvar jako všechny pražské tramvaje, ale její karoserie byla zřejmě vytesaná z jediného
kusu zeleného mramoru; okna byla z tmavého neprůhledného
skla. Přední dveře tramvaje se otevřely, vyběhli z nich dva muži
s dlouhými kudrnatými plnovousy, v těžkých šedivých kabátech,
které jim sahaly až ke kotníkům. V rukou drželi nemocniční nosítka;
běželi s vypjatou hrudí, dlouhými, sladěnými skoky, ve kterých bylo
cosi baletního. Zmizeli ve dveřích kavárny, ale za chvilku už jsem
je zase uviděl venku, pořád běželi svým pravidelným poklusem, na
nosítkách teď však ležela bezvládná postava. Nemusel jsem se ani
dívat, kdo to je. Jen jednou otevřeš ze zvědavosti zakázané dveře,
pomyslel jsem si, a to, co z nich vyleze, se za tebou bude plazit do
kaváren, cpát tě na nosítka a běhat s tebou po zasněženém náměstí,
od šedesátých let až do dneška. Nosiči vběhli do tramvaje, dveře se
za nimi hned zavřely. Tramvaj se dala do pohybu a za chvíli zmizela.
Vyběhl jsem ven, skočil do jednoho z taxíků, které na parkovišti
před kavárnou čekaly na zákazníky, a požádal jsem lhostejného
ospalého taxíkáře, aby sledoval zelenou tramvaj. Sníh ještě více
zhoustl, narážel v chomáčích na přední sklo taxíku, v lunetách
průhledů, neustále obnovovaných rychle kmitajícími stěrači, se
přibližovala a zase vzdalovala záď záhadné tramvaje. Zpočátku jela
tramvaj po pravidelných trasách, ale když jsme se octli na předměstí, zahnula náhle do příkrých a prázdných ulic, kudy nikdy tramvaje
nejezdily, projížděla zvolna podél dlouhých továrních zdí, podél
fasád unavených domů ozdobených zasněnými ženskými tvářemi
 30 
z otlučeného štuku. Na malých balkonech se zčernalými sloupy se
vršily hromady starých krámů přikryté igelitem. Vzpomněl jsem si,
že jsem si občas na svých dlouhých procházkách po periferii všiml
kolejí, nesmyslně zapuštěných do asfaltu zapadlých ulic, nikdy jsem
o tom nepřemýšlel, jen mě napadlo, že to jsou asi nějaké tovární
spojky, které se už nepoužívají a které zapomněli odstranit.
Nakonec tramvaj jela vilovou čtvrtí na temeni kopce, mezi
oprýskanými domky v hloubce zasněžených zahrad, kde stály
pumpy zabalené do starých hadrů a převázané motouzem a rezavé
barely se zamrzlou vodou. Přestalo sněžit a na západě se roztrhly
mraky, po zdech a po kmenech stromů se rozlilo slabé světlo večerního slunce. Domky a zahrady náhle končily, podél posledních
plotů se vinula silnice a za ní začínala sněhová pláň táhnoucí se
k černému lesu, k němuž sestupovalo červené slunce, jeho paprsky
barvily netknutý sníh pláně na růžovo. Na konci ulice, která vedla
k pláni, stál zchátralý jednopatrový dům, nad vchodem do ulice byl
na zdi vybledlý, těžko čitelný nápis Hostinec, slepou boční zdí se
dům obracel k zasněženému poli. Tramvaj minula hospodu a vjela
do neporušeného růžového sněhu pláně, sníh se rozstříkl do stran,
jako když se člun spouští na hladinu, sněžný gejzír prozářilo načervenalé světlo. Pomalu se tramvaj vzdalovala k lesu a zanechávala
za sebou oblouk hluboké brázdy, zvýrazněný černým stínem, jako
rozmáchlý tah tuší na růžovém papíře. Strčil jsem taxíkáři do ruky
peníze a vyběhl jsem z vozu. Utíkal jsem za tramvají, ale zapadal
jsem do sněhu až po kolena, neměl jsem naději, že bych mohl
tramvaj dohonit. Zastavil jsem se a díval se, jak tramvaj zahýbá za
tmavý les, pak už byl vidět jen růžový sníh a nehybné stromy, jejichž
zubatý stín se ke mně natahoval po pláni, obrátil jsem se a vracel
se přes zasněžené pole k městu, k domkům, v jejichž oknech se
oslnivě blyštěly poslední paprsky slunce, po silnici projel autobus
přijíždějící z vesnice za obzorem, ze zahrad se ozývalo štěkání psa.
 31 
5
Zahrady
Než jsem došel k okraji města, zhasla záře v oknech domků a sníh
potemněl. V hospodě už se svítilo, lampa nad vchodem osvětlovala
špinavý rozdupaný sníh na nízkých schodech. Vstoupil jsem dovnitř,
abych zapil neúspěšný lov na záhadnou tramvaj. Octl jsem se v rozlehlé, přetopené místnosti. V jejím středu stál kulečník, zelený potah prudce osvětlovala hluboko spuštěná, ničím necloněná žárovka.
Kouty místnosti se ztrácely v přítmí a v cigaretovém dýmu; kolem
umakartových stolů, sražených po několika k sobě, se tísnili muži
v rozepnutých flanelových košilích, jejich tváře se leskly potem, nad
nimi visely na zdech plakáty s barevnými fotografiemi fotbalových
mužstev a nahých žen dovádějících pod vodopádem. Nedovřená
dvířka kamen oranžově žhnula z tmavého výklenku, v modravém
čtverci okna se táhly zkroucené černé větve zadní zahrady, která
se nořila do přicházející noci. Namačkal jsem se na prázdné místo
uprostřed dlouhé lavice u zdi, zvrátil jsem hlavu, zabořil jsem ji
unaveně do těžkých hroznů kabátů, které visely za mnou na zdi
a ve kterých vlhkost tajícího sněhu probouzela omamné a nerozluštitelné pachy, poslouchal jsem příjemné hospodské šumění, do
kterého se slévaly hlasy hostů. Jako ztracené drahokamy svítily
z přítmí koutů malé skleničky zeleného likéru.
Z jedné strany jsem se tlačil na robustního muže s kulatým červeným obličejem, který se s nikým nebavil, pomalu upíjel pivo a četl
si v časopise Naše zahrádka. Když jsem dopil druhou sklenici piva,
obrátil jsem se k němu a zeptal se jej, jestli něco neví o tajemné
tramvaji ze zeleného mramoru. Mlčel a ani se nepohnul, myslel
jsem, že vůbec neslyšel mou otázku, ale když už jsem nečekal odpověď a dál se věnoval pivu, náhle řekl s pohledem bloudícím v přítmí
 32 
protější strany místnosti: „Objevuje se v naší čtvrti za noci, v mlze
a ve sněhových vánicích. Ty, kteří do ní nastoupili, už nikdy nikdo
neuviděl. V jednom průjezdu jsem četl nápis vyškrábaný do omítky, který říkal, že zelená tramvaj má vozovnu na nádvoří kláštera
v Tibetu a že k nám přijíždí skrytými cestami, které vedou přes lesy
a přes pole. Něco na tom může být, jednou vyprávěl nějaký pán
u holiče, jak v létě sbíral brzy ráno v lese houby a najednou těsně
kolem něho tiše projela tramvaj, potom prý zmizela v mlze. Jiní ale
říkají, že je to tramvaj ze dna Atlantického oceánu, která čas od času
z neznámých důvodů zamíří k ústím řek a jede po jejich dně proti
proudu, večer vyjíždí nad hladinu a bloudí po kraji, kolem starých
továren na periferii a podél dřevěných plotů fotbalových hřišť se
dostává do města. Nikdo netuší, co tu hledá, jaké je její poslání.
Kolují pověsti, že pod omítkou v jakési rotundě objevili restaurátoři
románskou fresku, na které se v pozadí za knížetem Břetislavem dá
rozeznat cosi, co nápadně připomíná zelenou tramvaj…“
Podnapilý mladík v teplákách přistoupil k našemu stolu a začal
s mužem, který mi vyprávěl o tramvaji, vyjednávat koupi pytle cementu, pak se obrátil na mne a snažil se zjistit, jestli se neznáme
ze stadionu Sparty; když viděl, že mi není do řeči, mávl rukou a šel
se posadit k vedlejšímu stolu.
„Koleje vedou zahradami, hustým křovím u plotů,“ ozval se
opět můj soused. „V noci ležíme v posteli, slyšíme cinkání blížící
se z hloubky zahrad, po stropě přelétnou světla, v oslnivé záři se
promítne na stěnu obludně zvětšený vzorek záclony. Naše manželky se nás v úzkosti chytají za ruku. Ale ve dne se vyhýbáme
tomu, abychom se o tramvaji zmínili, tramvaj mezi námi neustále
trčí jako temný stín. Máme strach, aby se nás na ni děti nezeptaly…“
Odmlčel se a pil pivo, zdálo se mi, že váhá, jestli má pokračovat ve
vyprávění. Potom přece jenom promluvil: „Když naše dcera dospívala, říkal jsem manželce: musíš si ji vzít stranou a říct jí všechno
o zelené tramvaji. Je nezkušená a mohla by se snadno dostat do
 33 
neštěstí. Žena s dcerou několikrát mluvila, domlouvala jí, aby byla
opatrná a dala si na tramvaj pozor, ale dcera se jen smála a říkala,
že se nemusíme ničeho bát, že přece není taková, aby nastupovala
do každé tramvaje, obzvláště je-li zelená. Když jsme se ale vraceli
z jejího prvního plesu, čekali jsme pozdě v noci na neosvětlené
stanici…“ Znovu se odmlčel, nenaléhal jsem na něj, aby pokračoval,
protože jsem tušil, co přijde. „Náhle ve stanici zastavila tramvaj,
pohybovala se tak tiše, že jsme si ani nevšimli, že přijíždí. Dcera,
ospalá a s hlavou plnou vzpomínek na ples, vstoupila do dveří, které
se otevřely přímo před ní. Když byla uvnitř, všiml jsem si, že tramvaj
má divnou barvu. Vykřikl jsem a vrhl se k tramvaji, abych dceru
strhl zpátky, ale dveře se bleskurychle zavřely a má ruka narazila
na chladné neprůhledné sklo, tramvaj se dala do pohybu a zmizela
ve tmě…“
Mlčeli jsme, hučení hlasů v místnosti sílilo a sláblo jako příboj
tajemného moře. „Už tomu bude dvacet let,“ řekl tiše. „Od té doby
jsme se s dcerou nesetkali, jen několikrát jsme zahlédli její tvář
v hloubce zrcadla v tmavém pokoji, zaslechli jsme její hlas v hučení
kamen. Zpočátku jsme čas od času nacházeli na dně zásuvek nebo
mezi stránkami knih lístky se smutnými vzkazy, kterým jsme rozuměli čím dál tím méně, psala o sálech, kterými protékají řeky, po
jejichž hladině plavou vory s bronzovými lvy, o nekonečně dlouhých
sympoziích ve zkamenělých lesích, o kavárnách, kde se číšník vynořuje z husté mlhy. Podle toho, co nám psala, se zdálo, že žije v jakémsi světě, kde záhyby látek jsou důležitější než obličeje a mají svá
jména, zatímco houští tváří se rozplývá v lhostejné nerozlišenosti.
Také slova jako by u nich byla pokládána za bezvýznamný doprovod
šumů a šustění, které jediné přinášejí důležité sdělení. Někdy se
v jejích dopisech linie písma rozplétala, vlnila se na papíře a zase
se zauzlovala do nesmyslných spletí, z nichž vystupovaly počátky
znepokojivých slov a obrazů. Její svět je pro nás těžko pochopitelný.
Pořád toužím ze všeho na světě nejvíc po tom, abych ji ještě uviděl,
 34 
ale nevím, jestli bychom se mohli domluvit, kdybychom se setkali.
Často myslím na to, že svět, ve kterém žije, může být v těsné blízkosti, může se přímo prolínat s naším světem, protože jeho plnosti
se prostírají tam, kde v našem světě vidíme jen prázdno, a jeho
prázdno je u nás plností…“
Odmlčel se, chvíli se díval na protější stěnu, polepenou plakáty,
a pak sklonil hlavu k Naší zahrádce. Ještě dlouho jsme seděli vedle
sebe a oba jsme vypili ještě několik piv, ale ani jeden z nás už neřekl
ani slovo. Nakonec jej jeho sousedi z druhé strany stolu přilákali
k nějaké karetní hře a já zaplatil a oblékl se. Studenou chodbou, mezi
zdmi vymalovanými vzorkem, který připomínal tváře Číňanů, jsem
prošel na těsný záchodek. Nesvítilo tu světlo; otevřeným okénkem
byla vidět tmavá zasněžená zahrada. Zdálo se mi, že z její hloubky
zní táhlý zpěv, stejný, jako jsem slyšel v podzemním chrámu. Šel
jsem na konec chodby a otevřel jsem dveře, které vedly na zahradu, zapadl jsem do vysokého sněhu, který byl navátý ke zdi domu.
Jako noční had vplazil se mráz rukávy a nohavicemi na holou kůži.
Když jsem za sebou zavřel, hlasy z hospody utichly; stál jsem na
kraji tmavých zasněžených zahrad, na sněhu se černaly zkroucené
stromy, v jejich větvích probleskovala světla vzdálených lamp jako
zářící plody. Z nitra zahrad zněla tichá magická hudba, cítil jsem,
že mě neodolatelně přitahuje. Šel jsem neprošlapaným sněhem za
jejími tóny do hloubky tmavého sadu. Za rozpadlým plotem začínala další zahrada; opilý jsem procházel zasněženými zahradami,
mezi holými stromy, na jejichž větvích ještě někde visela scvrklá
jablka, kolem hromad kompostu, kolem křivých kůlen, prázdných
králíkáren, podél nových a nových plotů. Nevynoří se náhle mezi
stromy záhadná tramvaj? Nezablesknou se ve křoví diamanty na
čelence Královny zahrad? Ale kromě větví kývajících se ve větru
se nikde nic nehýbalo, v tichu byla slyšet jen monotónní melodie
a občas vzdálené zaštěkání psa. Došel jsem ke zpuchřelému altánu
a zjistil jsem, že to, co jsem pokládal za liturgický zpěv, je jen noční
 35 
hudba, kterou na jeho střeše vyluzuje kus plechu rozechvívaný
větrem. Sedl jsem si do altánu, velkými prázdnými okny byly vidět
černé stromy, sníh, vzdálená světla, zněla uspávající hudba, stejně
nesmyslná jako kresby, které tvořila spleť větvoví na plátně modrého sněhu, jako vlhké skvrny na zdech, podél kterých se osaměle
potácím, jako neznámá zkroucená písmena ve zlých knihách. Kam
to, proboha, jdu, proč se nevrátím, dokud je čas, k ostatním lidem?
Ale to, co vanulo z nočních zahrad a z okrajů našeho prostoru, už
mě mělo ve své moci.
Šel jsem dál; prolezl jsem ještě děrami v několika plotech, pak
už jsem na konci jedné zahrady uviděl světla ulice, vyškrábal jsem
se na ozdobně vyřezávané plaňky a seskočil na chodník. Za chvíli
jsem došel k autobusové zastávce. Čekal jsem na autobus a krátil si
čas tím, že jsem ve slabém nafialovělém světle zářivky četl vybledlé
lístky, jež byly připíchnuté na dně zasklené skříňky, kterou kdosi
připevnil drátem k plotu zahrady; byla to vitrína, v jakých obvykle
bývají zprávy svazu zahrádkářů nebo turistické organizace. Na lístcích byly nejrůznější inzeráty a oznámení, někdo nabízel sazenice
jahod, jiný prodával gauč a svatební šaty, které bylo možné vidět na
zkroucené fotografii nevěsty s odstřiženou hlavou. Dole v rohu visel
mezi papírem, na kterém kdosi oznamoval, že opravuje ledničky,
a cyklostylovanou vyhláškou o povinném očkování psů lístek, na
němž bylo napsáno na psacím stroji: „Přednáška Nejnovější poznatky o Velké bitvě v pokojích se koná ve středu v půl třetí v noci
na filosofické fakultě.“ Uslyšel jsem, jak přijíždí autobus, se zasyčením se otevřely dveře: nastoupil jsem dovnitř.
 36 
6
Noční přednáška
Středa byla příští den; na lístku sice nebylo uvedené žádné datum,
ale byl jsem tak nedočkavý, abych se dozvěděl něco nového o světě,
jehož obrysy se mi zjevily, že jsem se rozhodl, že se na filosofickou
fakultu půjdu v noci podívat. Přicházel jsem k ní od Staroměstského
náměstí, do ticha zasněžené pusté ulice bzučely zářivky, masivní
budova filosofické fakulty temně vyvstala na konci řady domů. Když
jsem k ní přišel, zastavil jsem se a podíval se vzhůru, ale neviděl
jsem jediné rozsvícené okno, jen na sklech v nižších patrech se
lesklo světlo venkovních zářivek. Hlavní vchod v podloubí nebyl
zamčený, vstoupil jsem dovnitř; v prázdné budově byla tma a zima.
Prošel jsem kolem opuštěné zasklené vrátnice a vystoupil po širokém schodišti, chodil jsem po chodbách s okny do dvora. Čas od
času jsem se zastavil a naslouchal jsem, ale v budově bylo mrtvé
ticho, zaslechl jsem jen drnčení noční tramvaje jedoucí po nábřeží.
Otevíral jsem dveře učeben a nahlížel dovnitř, ale všechny byly
tmavé a prázdné. Až když jsem otevřel dveře jedné posluchárny
v druhém patře, uviděl jsem, že v chladné místnosti, slabě osvětlené
zářivkou, která stála na ulici pod oknem, sedí za stoly na lavicích
lidé v kabátech, od katedry se ozýval monotónní hlas přednášejícího, na jeho vyhublou tvář se špičatou bradkou dopadal pruh
mdlého světla. Posadil jsem se na volné místo na kraji lavice u dveří.
Slyšel jsem: „Ještě před několika lety se vědecká obec, až na malé
výjimky, shodovala v názoru, že velkou bitvu v hloubce pokojů
nelze pokládat za historickou událost. Tvrdilo se, že záznamy v pramenech nejsou věrohodné a že mají svůj původ ve zhistorizování
určitých rituálů spjatých s podzimními slavnostmi vyhánění draků
ze spořitelen. Také se neustále poukazovalo na to, že o bitvě není
 37 
žádná zmínka v proslulé Lví kronice, nalezené, jak všichni víte, za
deštivé noci v igelitovém obalu na sedadle v neosvětleném kupé,
v okamžiku, kdy vlak zastavil na trati a kupé se octlo před rozsvíceným oknem secesní vily ve Všenorech, jehož světlo se lesklo na
mokrém listí v tmavé zahradě. Je opravdu s podivem, že vědcům,
kteří projevili takovou hyperkritičnost vůči pramenným materiálům, nepřipadalo zvláštní, že k nálezu kroniky došlo zrovna před
vilou, v jejímž okně byl vidět na zdi kus potemnělého obrazu, na
kterém bylo možné rozeznat postavy faunů tančících v háji. Zdá se,
že si nikdo z historiků nevšiml, že drobný předmět, namalovaný
v trávě pod břízkou, je nápadně podobný rýžovému kartáči, jaký se
dodnes používá v lázních-chrámu, kde jednoho večera kněz řekl do
oblaků páry převalujících se nad vanami: ‚V bufetu ve vzdáleném
městě na černé tabuli s názvy a cenami jídel je napsaný křídou
poslední vzkaz Pána okrajů, varování před tím, co do našeho
prostoru vydechují zčernalé vnitřky váz. Tento dech, praví Pán
okrajů, rozleptá stará souhvězdí. Nezapomínejte také na nedočkavá
a hbitá klepeta strojů, číhající za dlouhými zdmi ve smíchovských
ulicích. Nirvána nenahradí promenádní koncert.‘ Nezáleží na tom,
že podobnost barevného tvaru na obraze s kartáčem byla, jak se
později ukázalo, náhodná (ve skutečnosti se jednalo o zobrazení
žampionu, ne-li o skvrnu od latexu). A připomeňme ještě jednu věc:
písmeno F, kterým začíná slovo faun, má v písmu našich sousedů
podobu svislé tyče s dvěma příčkami, vodorovně z ní vyrůstajícími v jejím prostředku a na vrcholu, tedy přesnou podobu oné
konstrukce na kraji města, z níž neklidný lžiprimátor každý večer
vyhlížel  stoje na dolní příčce a opíraje triedr o horní  průvod
žen, který se měl pokusit donést do města stříbrné vlky s rubínovýma očima a rozestavit je za dlouhými záclonami v ložnicích. Viděl
však tenkrát jen vzdálená světla automobilů na dálnici, chladný
zářící náhrdelník. Je to všechno opravdu jen náhoda? Situace se
radikálně změnila, když nastoupila mladá generace historiků, ne-
 38 
zatížená pozitivistickými předsudky. Nejnovější bádání, zejména
poslední významné objevy v oboru archeologie zásuvek, svědčí
zcela jednoznačně nejenom o tom, že se bitva skutečně konala, ale
jak se zdá, dokonce i o tom, že dosud trvá. Zlaté pomníky jejích
hrdinů zasvítí z hloubky zrcadla v tmavém koutě pokoje, když na
ně dopadne zvolna se otáčející světlo majáku. Když jdou obyvatelé
bytů v noci tmavou předsíní na záchod, spočine někdy jejich noha
na kolébajícím se pontonu: málokdo se odváží vydat se po vratkém
pontonovém mostě do tmy, i když mnozí vědí, že na jeho konci by
směli zapomenout svá jména a dotknout se čelem chladného kovu
potrubí, ve kterém teče mléko zoufalých zvířat do fantastických
měst na pobřeží. V noci zahlédnou postavu v maskovacím obleku,
na kterém je vzorek perského koberce, jak přískoky přebíhá ložnici, nacházejí šňůry polních telefonů pod postelí, v tmavém koutě
pokoje se táhne zákop, při večeři se nad ním lesknou číhavé oči.
Nějaké dítě řekne: ‚V koutě něco je, půjdu se tam podívat,‘ ale rodiče
je rychle okřiknou: ‚Od jídla se nevstává!‘, všichni se bojí vzít na
vědomí válku, která se vede v koutech, i když tuší, že jejich byt se
nachází uprostřed bitevního pole, v zapomenutém Slavkově vnitřků
domů. Vojáci dešifrují tapety, navzdory konvencím se vede nelítostná gramatická válka, jedovatá hudba zní skoro bez přestávky:
jsou slyšet i ledové violy, jejichž používání humanitární pakty
přísně zakazují. Skupině záškodníků se podařilo dopsat do souboru mýtů protivníka novou postavu: démona s jelením parožím na
hlavě. Někteří přišli s podivným návrhem, aby se vojákům i štábu
oznámilo, kdo je nepřítel a kdo je spojenec, ale tato novota nenašla
větší odezvu: jedni tvrdili, že kdo je nepřítel a kdo je spojenec, se
nedá poznat, a druzí, že mezi tím neexistuje žádný rozdíl, a není
tedy co poznávat. Četa dobrovolníků opatrně prohlíží stránku po
stránce silnou knihu, přesto však zahlédnou příliš pozdě pohlednici ze Salzburgu, vloženou mezi stránky 346 a 347; píše se na ní
o lhostejném chladu pudinků, jímž končí, nikoliv nešťastně, pokusy
 39 
o napsání reportáže o zrodu nového božstva v parcích. Padlí mdle
bloudí v erebu skříní; když dojde k invazi v předsíních, na nočních
plážích, někteří z nich se opět připletou do bojů, znovu zahynou
a octnou se v ještě vzdálenějším zásvětí, kde na nekonečných soumračných pláních vlnících se trav stojí bílé lokomotivy z alabastru.
Nelítostné boje muže proti muži se vedou v omamné džungli šatníků, nikdo neví, za jakým visícím oblekem vyrazí nabroušená čepel.
Vojáci, kteří tu mezi kabáty setrvávají dlouhé měsíce, nakonec už
sami vypadají víc jako kabáty než jako lidé, také jejich myšlenky se
už více podobají myšlenkám kabátů (například celé hodiny myslí
na město, kde jsou domy, pomníky a pouliční lucerny na pružinách
a po jehož ulicích se prochází osamělý poník); pak se stává, že
majitel bytu si omylem v zamyšlení oblékne některého z vojáků
a vyjde v něm na ulici. Voják se tím cítí uražen a chce střílet, ale
z jeho měkké pušky vypadávají jen zhadrovatělé koule, které se
kutálejí po chodníku, kde do nich klovou holubi. Tragický omyl
rozpozná profesionálním okem až šatnářka v kavárně; hned je jí
jasné, o co se jedná: musí se mít neustále na pozoru, protože jí
pořád nosí do šatny místo kabátů vojáky a jiné bytosti, které z nějakého důvodu, ať náboženského nebo gastronomického (omamně
sladké plody dozrávající na podzim na klopách sak!), přesídlily do
skříně a postupem času zkabátovatěly, ví, že kdyby podlehla chvilkové nepozornosti a pověsila nepravý kabát do šatny, mohly by
pod jeho vlivem začít poněkud ožívat i pravé kabáty, potom by se
rozlézaly po kavárně a lezly by i ven na ulici, šatnářka by je musela honit a neměla by čas psát esej o gnoseologických dunách, je
totiž moudrou ženou, k níž chodili na konsultaci nejvýznamnější
moderní filosofové, když nevěděli, jak dál; říkala jim: ‚Ve filosofické
knize je z metafyzického hlediska nejdůležitější typ písma, kterým
je kniha vytištěna, tloušťka či hubenost písmen nebo tvar jejich
patek (drápků, kterými se písmena zasekávají do očí) nesou nejpodstatnější sdělení o kosmu‘  a filosofové žasli nad hloubkou
 40 
a originalitou jejích myšlenek. Teď už šatnářky odešly do tajného
Grónska na druhém konci šaten, kde v pevnostech bloudí i mnozí
padlí z války v nitru domů  uctěme dnes, den před Velkou rybí
slavností a nedaleko od míst, kde se bude konat, jejich památku
naším tradičním způsobem.“
Všichni vyndali z tašek dřevěné skříňky, položili je před sebe na
stůl a odklopili z nich víko. Ozvalo se šramocení, ze skříněk vystrčily hlavu lasičky, opřely se tlapkami o okraj přední stěny skříňky
a začaly syčet. Posluchači se postavili do pozoru; vstal jsem také.
Přestože v učebně nebylo moc vidět, ti, co stáli vedle mne, si brzy
všimli, že přede mnou nesyčí žádné zvíře. Místností se šířil pohoršený šepot, za chvíli se na mne dívala celá posluchárna. Postavil
jsem na stůl tašku a začal jsem nervózně předstírat, že v ní hledám
skříňku s lasičkou, ale pak jsem raději skočil ke dveřím a vyběhl
z místnosti. Utíkal jsem po dlouhé tmavé chodbě, na jejím konci
jsem se ohlédl a uviděl jsem, jak se dveře posluchárny pootevřely,
jak se z nich vyvalil houf lasiček a pustil se za mnou. Běžel jsem
tmou a slyšel za sebou tiché pleskání mnoha nožiček po kamenné
podlaze. To je dobré, myslel jsem si, pět let jsem chodil po těchto
chodbách, někteří z mých někdejších spolužáků tady ve dne vyučují,
a mne tu za noci honí po chodbách zvířátka. Na schodech jsem získal náskok, vyběhl jsem ven, ale ještě když jsem běžel podloubím,
opřely se lasičky do dveří, otevřely si je a už zase pádily za mnou.
Utíkal jsem Kaprovou ulicí, před osvětlenou výlohou knihkupectví
na rohu Žatecké ulice udělaly lasičky obchvat a uzavřely kolem mne
kruh. Nezaútočily na mne, ale kdykoliv jsem se pokoušel obklíčení
prorazit, kousla mě vždycky některá bolestivě do nohy.
Za chvíli přiběhly od filosofické fakulty další dvě lasičky. Nešlo
jim to tak rychle, protože byly navlečené do jakýchsi postrojů
a táhly za sebou malé sáňky; na sáňkách stála televize, na níž byla
připevněná videokamera. Na obrazovce se šklebil obličej muže,
který přednášel v tmavé posluchárně. Když se sáňky zastavily, řekl
 41 
výsměšným tónem: „Staré přísloví říká: ‚V létající katedrále lasičku
neusmažíš‘  kdybys jen trochu přemýšlel o smyslu těchto slov, nemusel ses teď octnout v tak zahanbující situaci, v situaci, jež možná
jednou poskytne námět pro monumentální sousoší, které bude
zobrazovat tebe, lasičky a sáňky s televizí a které bude umístěné na
vrcholu útesu nad oceánem: obrazovka televizoru, která bude mít
úhlopříčku deset metrů, bude za noci svítit jako maják vzdáleným
lodím, jejichž posádku dnes už z větší části tvoří mořské obludy,
neboť sehnat námořníky je čím dál těžší, nemohou si zvyknout na
zásadu, která se teď hodně proklamuje, totiž že lodě v podstatě
nemají vyhledávat moře, ale mají si je spíš brát s sebou. Jeden z námořníků mi nedávno v důvěrném rozhovoru řekl: ‚Dobře rozumím
tomu, že je nezbytné, abychom s sebou přemisťovali své zahrady,
i s altány a spletitým křovím, ale vozit s sebou vlastní moře? To
je, jako bychom chtěli posnídat monadologii už v šest ráno, kdy je
přes zeď slyšet tiché vrzání, jak se ve výtahu o sebe otírají tvrdé
krovky žen.‘“
Vtom jsem za sebou uslyšel funění. Otočil jsem se a uviděl jsem,
jak od Staroměstského náměstí přibíhají další dvě lasičky; také
ony byly zapřažené do sáněk, na kterých nadskakovala televize
s videokamerou. Doběhly k nám a zastavily tak prudce, že rozjeté
sáně do nich zezadu strčily, až lasičky upadly tlamou do sněhu. Na
obrazovce jejich televizoru se mračila jiná tvář; byla to tvář muže,
který měl kázání v podzemním chrámu. Oba televizory stály proti
sobě, jejich svit se rozléval po špinavém sněhu. Kněz se otočil na
přednášejícího: „Jak si to představujete, vážený? Všichni připravují
zítřejší slavnost, nevědí kam dřív, a vy se tu bavíte! Stroje mají zase
vize, mniši fasovali aspik, ve kterém nejsou žádní motýli, po kobercích lezou želvy, které mají diamantovými písmeny vysázené do
krunýřů blasfemické nápisy, nikdo nerozmrazil anděla noci, a vy si
tu povídáte o námořnících a mořských obludách! Zapomněl jste asi
 42 
na doby, kdy jste sám byl ještě mořskou obludou a kdy jste v čele
gangu utopenců za nocí vykrádal kiosky na pobřeží.“
Ale historik se nedal zastrašit. „Těší mě, že jste si na mne vzpomněl,“ řekl kousavě, „je to myslím poprvé od doby, kdy jsem vám
zachránil život, když jste v depresi chtěl sníst rostliny vyrůstající
ze zapomenutých klaviatur.“
„Co to žvaníte za nesmysly?!“ vybuchl kněz. „Klaviatury byly
dávno zamrzlé v ledu, hudby se ujala noc a lehké, vlající draperie.“
Z televizorů se začaly ozývat výčitky a nadávky. Obě dvojice
lasiček zapřažených do sáněk na sebe přitom cenily zuby a syčely.
Výhrůžně se k sobě blížily a táhly za sebou televizory. V jediném
okamžiku se na sebe vrhly a zahryzly se do sebe, televize se překotily do sněhu. Ostatní lasičky nevydržely nečinně přihlížet, rozdělily
se na dva tábory, jedny se přidaly ke knězovým zvířatům a druhé
k historikovým; nakonec se ve sněhu převalovala nepřehledná
změť chlupatých tělíček, kousajících a kňučících. Když jsem viděl,
že si mě už nikdo nevšímá, odešel jsem Žateckou ulicí.
 43 
7
Slavnost
Příští noc jsem chodil po Starém Městě; doufal jsem, že někde
narazím na slavnost, kvůli které se hádali historik s knězem na obrazovkách televizorů. Pařížskou třídou jsem došel na Staroměstské
náměstí. Nesvítila tu žádná lampa, okna všech domů byla tmavá.
Přecházel jsem napříč náměstím, v tichu bylo slyšet jen křupání
sněhu pod mými botami. Když jsem se blížil k Týnské škole, uviděl
jsem, jak se přede mnou z ústí Celetné ulice pomalu a drkotavě vysouvá cosi velkého a průhledného. Uskočil jsem stranou a schoval se
v neproniknutelné tmě podloubí. Když sunoucí se povylezlo trochu
víc, poznal jsem, že je to jedno z velkých skleněných sousoší, která
zářila v kaplích podzemního chrámu; sousoší zobrazovalo hrdinu
objímajícího se s mladou dívkou u štíhlého sloupu, ke kterému byla
přivázaná želva, z jejíhož krunýře vyrůstaly dlouhé ostré bodliny, na
ostnech bylo nabodnuto tělo muže v drahocenném rouchu, s jeho
čela se skutálela koruna posázená drahokamy a ležela na zemi vedle
lhostejné želví tlamy. Sousoší stálo na velkých saních; světélkující
ryby, zneklidněné otřesy, proplouvaly zmateně z jedné skleněné
postavy do druhé. Za chvíli se objevila i skupinka lidí, kteří sáně
tlačili: všichni měli na tvářích černé škrabošky se zašpičatělými,
nezvykle protaženými a nahoru zahnutými okraji, které trčely daleko do stran a byly zakončené stříbrnými hroty. Kolem pasu měly
maškary několikrát omotanou červenou šňůru se střapci na obou
koncích, které byly vepředu uvázány do uzlu; za každou šňůrou byl
zastrčený samostříl a těžké kladivo. Za první sochou se hned sunula
další, ta zobrazovala muže klečícího na jednom koleně a upřeně
hledícího do nitra obrovského lesklého krystalu. Třetí sousoší zachycovalo dramatický moment souboje: jeden z bojujících upadl
 44 
na zem a upustil meč a druhý se rozpřáhl, aby mu zasadil poslední
ránu, zabránil mu v tom však jakýsi podivný anděl s psí hlavou,
který se střemhlav snesl shůry a ještě za letu se mu zahryzl do
paže. Když sáně zatáčely na náměstí, zavadilo skleněné chodidlo
anděla o rohový dům a prasklo, z praskliny začal téci pramínek
vody, který brzy zmrzl v rampouch. Postupně přijelo na náměstí
všech třináct soch-akvárií, maškary je sestavily na sněhu mezi
Týnským chrámem a radnicí do kruhu. Světélkující živočichové
plovoucí uvnitř soch osvětlovali sníh bledým a neklidným světlem,
rybí záře se míhala i na fasádách domů. Nad kruhem skleněných,
přeludně zářících soch se tyčila temná radniční věž.
Skupina maškar začala předvádět uprostřed kruhu soch němou pašijovou hru o utrpení, smrti a vzkříšení jakéhosi mladého
a krutého boha. Nerozuměl jsem úplně, co znamenají exaltovaná
gesta herců, ale připadalo mi, že hra vypráví o cestě džunglí, o bloudění rušnými přístavy a malátnými nádvořími paláců ve žhavém
poledním slunci, o zoufalství ve večerních zahradách. V okamžiku,
kdy na horkém mramoru nábřeží, u kterého tiše řinčely řetězy
galéry, kusy těla roztrhaného tygrem srostly a dosud zmatená
duše, představovaná ženou v liščím kožíšku, se vrátila z podsvětí,
propukly všechny maškary v jásot, vrhly se na sochy a začaly je
rozbíjet kladivy. Mocnými proudy vystříkla voda, do sněhu dopadly skleněné střepy a s nimi ryby a mořští živočichové. Naplněni
děsem sebou mrskali ve sněhu, snažili se uprchnout, ale postavy
v černých maskách teď vytáhly samostříly a střílely po zmítajících
se tělech kovovými harpunami na tenkých pevných lanech, byly
slyšet rozjařené výkřiky lovců, drnčení lan napínajících se do oblouků a zvuky pleskajících se rybích těl. Zděšený tuňák se domrskal
na Husův pomník a skryl se mezi kamennými postavami, ale i tam
jej dostihl ostrý hrot harpuny. Jakási skvrnitá ryba se blízko mne
namáhavě soukala do okapu a chrastila uvnitř ploutvemi. Někteří
živočichové se snažili zachránit tím, že se zavrtali do sněhu: ze
 45 
sněhu vyčnívaly jako snové rostliny chvějící se ocasní ploutve ryb,
svíjející se chapadla chobotnic a průsvitná, vlnící se ramena medúz.
Na několika místech sníh tajemně zářil: to bylo tam, kde se pomocí
ploutví do sněhu zahrabaly světélkující ryby. Účastníci slavnosti
na zářící skvrny na sněhu stříleli; po výstřelu světlo pohaslo, na
povrch začala zespodu prosakovat tmavá krev. Chobotnice šplhala po fasádě paláce Kinských, zachycovala se chapadly výčnělků
rokokových ornamentů, už byla na střeše a soukala se do vikýře,
když jejím tělem projela harpuna; zvíře se skutálelo po šikmé střeše
a dopadlo na náměstí, ještě dlouho se za ním se střechy sypal sníh.
Některým rybám se však nakonec přece jen podařilo utéci, zahlédl
jsem i velkého žraloka, jak mizí v Železné ulici; pohyboval se ve
sněhu tak, že smršťoval a zase natahoval tělo jako housenka. Za
nějaký čas se krvavý rej utišil. Lidé v maskách sesbírali mrtvé ryby
do síťovek a odešli s nimi směrem ke Kaprově ulici.
Náměstí bylo zase opuštěné a tiché. Vystoupil jsem z podloubí,
chodil jsem sám po sněhu prosáklém krví. Zahlédl jsem, že nedaleko
ode mne se sníh hýbe: po prázdném náměstí zmateně a v šoku bloudil
velký rejnok, pohyboval se vlněním plochého těla a vířil přitom sníh.
Šel jsem za účastníky slavnosti; cestu mi ukazovaly krvavé
skvrny na sněhu. Setkal jsem se s lovci ryb opět na Mariánském
náměstí, už sundali škrabošky a odmotali červené šňůry, po jejich
rozjařenosti už nebylo ani stopy. Klidně a ukázněně stáli v dlouhé
a klikaté frontě a drželi v rukách síťovky s mrtvými rybami. Nebylo
vidět, na co vlastně čekají; přesto jsem se postavil na konec pomalu
postupující řady. Ukázalo se, že stojíme ve frontě na lyžařský vlek.
O zeď Klementina se opíraly desítky párů lyží: každý, kdo čekal ve
frontě, dostal jeden pár; když si lyže připjal, chytil se kotvy, která
přijela z úzké Seminářské ulice, opřel se o ni a zmizel v tmavém ústí
uličky. Také já jsem si připevnil lyže řemínky, když na mne přišla
řada, a opřel jsem se o kotvu. Lano se napjalo a trhlo sebou, lyže se
daly do pohybu, rozjely se vyježděnou stopou.
 46 
Na konci krátké a zakřivené Seminářské uličky vlek zahnul
postranním vchodem do Klementina, projel jsem zvolna dvěma
nádvořími (stopa vedla tak blízko sochy studenta bránícího Prahu
proti Švédům, že jsem si o kamenný podstavec odřel hranu lyže),
otevřenou brankou jsem se dostal na Křižovnické náměstí, kde mě
oslnila světla pozdního taxíku, uslyšel jsem skřípání brzd. Potom
mě kotva táhla pod klenbou mostecké věže na Karlův most; po
rovné stopě, vyježděné těmi, co jeli přede mnou, jsem se pomalu
sunul podél zasněžených soch. Na petřínském svahu prosvítal mezi
tmavými stromy sníh, bylo ticho, jen ve chvílích, kdy jsem projížděl
kolem lehkých, narychlo smontovaných sloupů konstrukce vleku, se
nade mnou ozývalo zacvakání a skoro neslyšně skřípaly houpající
se prázdné kotvy, které se vynořovaly ze tmy a vracely se opačným
směrem. Vlek mě táhl Mosteckou ulicí a přes pusté Malostranské
náměstí se zaparkovanými tmavými automobily, stoupal jsem
Nerudovou ulicí podél zavřených bran paláců, potom vlek zabočil
do průjezdu, tiše jsem klouzal labyrintem těsných dvorků, kolem
popelnic a hromad beden z překližky, kotva mě táhla vzhůru po
studených a vlhce páchnoucích schodištích domů, osvětlených
osamělou žárovkou. Temnými úvozy jsem projel do předsíní,
vykřikl jsem, když proti mně vyvstala postava, ale byl to jen můj
odraz ve velkém zrcadle nad botníkem, projížděl jsem kouty ložnic,
kde na postelích oddechovali spící. Muž a mladá dívka se milovali
na širokém bílém lůžku, dívka uslyšela šramocení, otočila ke mně
hlavu a mlčky se mi dívala do očí, než jsem zmizel za skříní. Jel
jsem zapíraným meziprostorem mezi byty, poznal jsem, že byty
jsou navzájem spojené tajnými stezkami a průsmyky, které vedou
za nábytkem, otevřela se složitá spleť silnic, tunelů, kupeckých cest
vinoucích se v hloubce domu, v prostoru, který se nám nepodařilo ovládnout a začlenit do našeho světa, a tak jsme raději popřeli
jeho existenci  naše tupá arogance vůči těm tichým prostorům se
nám zle vymstí, až nás jednou zářící zvířata vyženou z našich bytů
 47 
a až budeme muset bloudit těmito temnými cestami. Poznal jsem,
že byty jsou daleko větší, než se domníváme, že obývaný a známý
prostor tvoří jen jejich malou část, že do celku bytu patří vlhké
kamenné sály, jejichž zdi jsou pokryté ponurými freskami, rajské
dvory zarostlé bujnou vegetací a atria, v jejichž středu vysoko
stříká chladná voda fontány. Utajené prostory jsou s obývanou částí
bytu spojeny zamaskovanými průchody v koutech a za skříněmi,
ale obvykle do nich po celý život nevkročíme  a přece cítíme, že
rozhodnutí, v nichž se proměňuje a obnovuje náš život, uzrávají
v dechu, který vane z těchto zapřených míst.
Otevřenými vraty domu jsem vyjel z bludiště bytů a chodeb na
dolním konci pohořeleckého náměstí. Uviděl jsem tu znovu účastníky slavnosti. Už si odepjali lyže, postávali v hloučcích a drželi v rukou papírové kelímky, ze kterých stoupala pára. Lano vleku vedlo
do dveří kaple, která stála na horním konci náměstí; vedle kaple se
nadouvaly ve větru bílé plátěné stěny velkého stanu. Otevřenými
dveřmi mě kotva dotáhla do kaple. Byla tmavá a připomínala spíš
než sakrální stavbu nákladní vagon; na jejím konci se v přítmí rýsoval oltář, před ním se s tichým pravidelným skřípotem otáčela
točna vleku. Oltář se bledě leskl; když jsem přijel blíž, uviděl jsem,
že je zasypaný rybími těly, ryb bylo tolik, že přepadávaly na zem,
chvílemi se některé tělo ještě zazmítalo na podlaze, aby vzápětí
nato zase znehybnělo. Když jsem se přiblížil k točně, odhodil jsem
kotvu a vyjel ven z kaple.
Hned mi někdo zezadu poklepal na rameno. Otočil jsem se
a uviděl za sebou vousatého muže v dlouhém šedivém kabátě,
poznal jsem, že je to jeden z dvojice, která odnesla mého známého
z Malostranské kavárny na nosítkách do mramorové tramvaje. Dělal
tu asi pořadatele, protože měl na rukávu přišpendlenou pásku, na
které byla namalovaná piraňa s vyceněnými zuby.
„Jak to, že jste přijel bez ryby?“ zeptal se ponuře. Proč po
mně pořád chtějí, abych s sebou nosil nějaká zvířata? „Bohužel
 48 
na mne v jedné předsíni skočil pes, vyrval mi rybu z ruky a utekl
s ní,“ řekl jsem.
„Budete muset jít na chvilku se mnou,“ řekl muž ledovým hlasem.
Uchopil mě pevně pod paží a táhl mě mezi hloučky lidí k bílému
stanu; sunul jsem se vedle něho nemotorně do svahu na podklouzávajících lyžích.
Uprostřed stanu svítila lampa a promítala na přední plátěnou
stěnu stínové profily dvou postav. Jedna seděla klidně za stolem
a něco psala, druhá, na které byla nápadná špičatá bradka, stála
před stolem a všelijak se ukláněla, kroutila a kývala. Přes tenké
plátno byl slyšet jejich rozhovor. Kroutící se a uklánějící úpěl:
„Musíte mi odpustit, Eminence, mé chování bylo strašné, nezodpovědné, neomluvitelné, odmlouval jsem vám, nehorázně jsem tvrdil,
že jsem vám zachránil život; samozřejmě že vím, za co jsem vám
vděčen  když jsem se s vámi seznámil, byl jsem jen prostý mořský
živočich a o životě na souši jsem nevěděl nic, přemýšlel jsem víc
žábrami než hlavou, stýkal jsem se s utopenci a podobnou verbeží
a nebyl jsem o nic lepší než oni, kde bych dneska byl, nebýt vás, to
vy jste mě vytáhl z mravního bahna a vymotal mě z chaluh…“
„Dobrá, dobrá, promluvíme si o tom později,“ rozmrzele ho odbýval sedící stín. Zlý pořadatel mě pořád jednou rukou pevně držel,
druhou rozepnul knoflíky na lemu dvou okrajů rozstřiženého plátna
(byly to knoflíky potažené bílými nitěmi, jaké se přišívají na povlaky
peřin a polštářů) a vtáhl mě do stanu. Uviděl jsem, že postava, která
se svíjela před stolem, je noční přednášející z filosofické fakulty
a sedící postava muž, který kázal v podzemním chrámu o návratu
nestvůr a který přednášejícímu nadával v televizi zářící na sněhu
v tmavé Kaprově ulici.
„Co je?“ zeptal se sedící otráveně, když nás uviděl ve vchodu
do stanu. „Zase někdo používal zakázané slovesné časy? Dejte mi
s tím pokoj, víte dobře, že se stejně mají brzy všechny zbývající
časy povolit, nebo alespoň čas bílých oblud a čas džungle. Vždyť ten
 49 
zákaz byl naprostý nesmysl; dávno už je každému jasné, že všechny
slovesné koncovky jsou úplně neškodné a se zlou hudbou, která ničí
lesklé stroje, nemají nic společného.“
Zdálo se, že se můj průvodce najednou stydí říci, proč mě přivedl.
„On… neměl rybu,“ vypravil ze sebe nakonec tiše se sklopenýma
očima a zrudl.
Historik se zapotácel a musel se opřít o hranu stolu. Zřejmě mě
poznal, protože si pro sebe zdrceně šeptal: „Žádná lasička, žádná
ryba, nic. Nic, vůbec nic.“ Jeho šepot se změnil v tiché vzlyky, do jeho
tváře, zkřivené bolestí, jako by se vracely rysy mořského zvířete,
kterým býval, oči se vyboulily a víčka strnula, ústa se zakulatila, za
chvíli jsem měl dojem, že se na mne dívá velká ryba.
Zato na sedícího kněze obžaloba nijak zvlášť nezapůsobila.
Jenom odložil pero a mlčky se na mne díval, pobaveně a se zlým
úsměvem. Začal jsem litovat, že jsem knihu ve fialové vazbě
nenechal stát v antikvariátu na polici. Pořadatel upadal do pořád
větších rozpaků, chvěl se a pozoroval špičky svých bot. Ucítil jsem,
že jeho sevření povolilo; vytrhl jsem se mu a vyjel jsem ze stanu,
kličkoval jsem na lyžích mezi hloučky lovců ryb, za chvíli jsem byl
u ústí Úvozu a už jsem se v hlubokém předklonu řítil dolů; abych
zmátl pronásledovatele, zahnul jsem napravo do temné Strahovské
zahrady a sjížděl jsem po zasněženém svahu. Zastavil jsem se mezi
stromy a podíval se nahoru, ale nikde se nic nehýbalo, ticho noci
nerušil žádný zvuk.
 50 
8
Bistro na Pohořelci
Je možné, že v naší těsné blízkosti existuje svět, který tak překypuje
podivným životem, který tu snad byl dříve než naše město a o kterém přitom vůbec nevíme? Čím víc jsem o tom přemýšlel, tím víc
jsem připouštěl, že to docela dobře možné je, že to odpovídá našemu
způsobu života, tomu, jak žijeme uvnitř vymezených kruhů, které se
bojíme opustit. Cítíme úzkost z temné hudby, jež se ozývá z druhé
strany hranice a jež rozleptává náš řád, máme strach z toho, co se
rýsuje v přítmí koutů, nevíme, jestli to jsou rozbité, rozpadající se
tvary našeho světa, nebo zárodky nové fauny, která jednou promění
města ve své loviště, předvoj armády monster, která číhavě pomalu
táhne našimi byty. Proto raději nevidíme tvary, které se zrodily na
druhé straně, a neslyšíme zvuky, které v noci znějí za zdmi, skutečné
je pro nás jen to, co vrostlo do našeho světa, co se spojuje s ostatními
věcmi a událostmi v těch několika hrách, jež monotónně opakujeme
a o jejichž vnitřních souvislostech mluvíme jako o příčině, důvodu,
smyslu; tyto hry vytvářející tkáň našeho světa nejsou o nic méně
podivné a děsivé než noční slavnosti skleněných soch, a jestli se na
ně někdo dívá z druhé strany, kupříkladu mezerami mezi knihami
v naší knihovně, zakouší asi stejné pocity znepokojivého úžasu nad
fascinující a tíživou rituálností, jaké vyvstávaly ve mně, když jsem ze
tmy podloubí sledoval rybí slavnost. „Jaká úžasná monstra!“ šeptá
při pohledu na nás s úzkostí a temným obdivem.
Náš svět, do kterého jsme se uzavřeli, je přitom tak úzký; i uvnitř
prostoru, který pokládáme za své vlastnictví, jsou místa, která se
vymykají naší moci, doupata, ve kterých se usídlila zvířata, jejichž
domov je ve tmě za hranicí. Známe zvláštní nevolnost, jež se nás
zmocňuje, když se setkáváme s odvrácenými stranami věcí a s jejich
 51 
vnitřními dutinami, které odmítají vstupovat do našich her: když
při úklidu odstrčíme skříň a najednou se díváme na ironicky
lhostejnou tvář její zadní stěny, zahleděnou do jakýchsi temných
komnat, jež se zrcadlí na jejím povrchu, když odšroubujeme kryt
televizoru a přejíždíme prstem po změti drátků, když vlezeme pod
postel pro zakutálenou tužku a náhle se octneme v tajemné jeskyni,
jejíž stěny jsou pokryty magickými, zachvívajícími se chuchvalci
prachu, v jeskyni, kde pomalu uzrává cosi zlého, co jednoho tichého
odpoledne vyleze na světlo. Existuje pro nás jen to, co se včleňuje
do her, které hrajeme: není divu, že nic nevíme o světě, který se
prostírá za okrajem prostoru těchto her; asi bychom si jej nevšimli,
ani kdyby pořádal své slavnosti přímo uprostřed našeho denního
shonu.
Vzpomínal jsem, jak mi vědecký pracovník vuniverzitní knihovně
tvrdil, že to, co žije za hranicí, nemůžeme uvidět, protože jsoucna
odtamtud se sytí z jiného pramene smyslu, a unikají tak našemu
pohledu. Ale stále víc jsem nabýval dojmu, že tato neviditelnost je
spíš důsledkem toho, jak dokonale se nám podařilo zkrotit náš pohled, jak úzký výběh jsme mu vykázali. Přísnost, s jakou omezujeme
cesty svého oka, spíš svědčí o tom, že jsme si vědomi, že náš pohled
monstrům okrajů temně rozumí a že máme strach, aby se nesetkal
se známými příšerami, nenavázal s nimi rozhovor a nerozpomněl
se přitom na staré přátelství a zapomenutou společnou řeč.
Ráno příštího dne jsem se vypravil na Pohořelec, abych se
podíval, co tu zbylo po nočních událostech, nesetkal jsem se však
s ničím, co by svědčilo o tom, že tu ještě před několika hodinami
stála kaple, stan a lyžařský vlek, neobjevil jsem žádnou věc, která
by nebyla pevně zasazená do skloubeného světa dne. Malé náměstí
bylo v tuto denní dobu téměř pusté, turisté, kteří je zanedlouho zaplaví, dosud snídali v hotelích dole ve městě. Foukal tu ostrý ledový
vítr vyvýšených prostranství, ve zmrzlých závějích stály opuštěné
automobily s tvrdým sněhem na střechách. Bistro s velkým oknem
 52 
už bylo otevřené; dostal jsem chuť na horkou kávu, a tak jsem vešel
dovnitř.
Octl jsem se v úzké a protáhlé místnosti, přední část zalévalo
tichým světlem okno, obrácené k zasněženému náměstí, vzadu nad
barovým pultem svítily do přítmí obrázky, na nichž byly písečné
pláže a orosené sklenice. U malého stolku seděly naproti sobě dvě
staré paní, které zřejmě bydlely v okolí a přišly si sem vypít ranní
kávu. Posadil jsem se tam, kde je mé místo v prostoru kaváren a bister: ke sklu okna, nabízejícího chladné obrazy, za stolek, z jehož
druhé strany na mne hleděla prázdná židle jako tiché a chápavé
zvíře. Díval jsem se z okna na náměstí, náhle nade mnou zazněl
příjemný mužský hlas, který se mne ptal na má přání: číšník přišel
k mému stolku tak tiše, že jsem ani nezaslechl jeho kroky. Otočil
jsem hlavu a podíval se zespodu na skloněnou tvář číšníka, který se
postavil těsně vedle mé židle. Uviděl jsem, že je to muž, který sloužil mši v podzemním chrámu, muž, který v pojízdné televizi spílal
historikovi a před kterého mě v noci přivedla stráž, protože jsem
neměl rybu. Marně jsem tedy ujížděl nočními parky na lyžích, můj
pronásledovatel na mne mohl čekat v pohodlí bistra, popíjet sladké
barevné likéry, a přece jsem mu neunikl. Ale číšník-kněz se na mne
nevrhl, nezměnil svůj zdvořilý výraz, nenapřímil tělo sehnuté do
úslužného předklonu. Trochu zmateně jsem si objednal kávu,
a číšník odešel k barovému pultu.
Kávu mi přinesla křehká paní v tmavých šatech; když pokládala alpakový podnos s šálkem na stůl, připomněly mi její ruce
v dlouhých rukávech zvířátka, která obezřetně vylezla z nor na
denní světlo a jsou připravena při prvním podezřelém zašramocení
zase bleskurychle vběhnout dovnitř. Nedalo mi to a zeptal jsem se
jí: „Nemá váš číšník zálibu v nočních slavnostech?“
Šálek na podnose, který žena stále držela v rukou, tiše zadrnčel.
„Je to můj muž,“ řekla stísněně. Ohlédla se k barovému pultu, a když
viděla, že číšník zmizel ve dveřích do kuchyně, řekla hlasem, ve
 53 
kterém byla slyšet jakási dlouho zrající úzkost: „Prosím, povězte
mi, kde jste se v noci s manželem setkal.“ Poprosil jsem ji, aby se
posadila na prázdnou židli k mému stolku, a vyprávěl jsem jí o petřínském chrámu, o televizích v Kaprově ulici a o rybí slavnosti.
Otočila tvář k oknu, dívala se na bílé náměstí, po kterém se honili
dva béžoví pudlové.
„Nevím, co mám dělat,“ řekla nakonec. „Manžel je obyvatelem nějakého neznámého města. Nikdy mi to neřekl, i když spolu žijeme už
dvacet šest let. Nepřiznal se mi ani v nejdůvěrnějších chvílích, a já
sama jsem se ho na to nikdy nezeptala. Ale pořád nacházím stopy
druhého města v koutech bytu a v hloubkách nábytku: sošky bůžků
se zavilým výrazem ve tváři, přístrojky ve tvaru ptáků a želv, které
čas od času bzučí a blikají červenými žárovkami zasazenými do očí,
knihy tištěné neznámým písmem, s duhově zářícími ilustracemi, na
kterých jsou chrámy v pralese a tygři. Když manžel večer odchází,
vím, že jde na nějakou temnou slavnost. O jeho městě nevím nic. Je
to labyrint nor obložených zlatem, nekonečný palác prostírající se
ve skrytých prostorách mezi byty, kruh jurt, který v noci vyrůstá
na pláni, nebo kolektivní halucinace? Nevím ani, jestli je manžel
ve svém městě králem nebo sluhou; myslím ale, že asi bude zaujímat nějaké významné postavení, protože jsem několikrát našla
noviny druhého města, ve kterých byla jeho fotografie. Nikdy jsem
v druhém městě nebyla, i když tuším, že je blízko, na dosah ruky, za
zdí. Někdy slyším v nočním tichu jeho hlasy, vzdálené šumění jeho
bulvárů, zvonění zvonů, koncerty na promenádách. Myslím, že tam
někde za zdí, v nepřiznaných prostorech domu je nějaké utajené
moře, někdy je slyšet houkání lodí a hlas příboje narážejícího na
skálu.“
Pil jsem pomalu kávu a naslouchal jsem smutnému vyprávění, na
zasněženém chodníku se objevily první skupinky turistů, několik
černých diplomatických vozů přejelo náměstí a zahnulo k ministerstvu zahraničí. „Celý život jsem toužila po skutečném domově,
 54 
a zatím žiju v předsálí nesrozumitelného chrámu, jehož pachy
pronikají škvírami nábytku a prosakují všechny předměty. Jsou
chvíle, kdy se štítím sáhnout i na nejběžnější věc, připadá mi, že
nám ji kdosi jen na čas půjčil a že ji používáme k úplně jinému účelu, než k jakému byla určena. Doufala jsem, zejména potom, co se
nám narodila dcera, že manžel na druhé město zapomene, že jeho
život časem vroste do života rodiny, že jeho místo v rodině pro něj
přestane být rolí, kterou odehraje, aby se vrátil do svého domova
za zdmi… Ale pak jsem pochopila, že druhé město poutá manžela
přitažlivostí, která je silnější než soudržnost rodiny. Nakonec jsem
se smířila se samotou, utěšovala jsem se tím, že mám dceru, která
naštěstí nemá s druhým městem nic společného, znám celý její život
a myslím, že v něm nejsou žádné temné kouty. Je hodná, studuje na
pedagogické fakultě češtinu a tělocvik, a když má volno, tak nám tu
pomáhá… Ale v poslední době má úzkost zase roste: mám pocit, že
se mezi manželem a dcerou rodí jakési podivné spiklenectví, jsou
teď skoro pořád spolu, pořád si něco povídají. Jednou jsem dceru
přistihla, jak se dívá do knihy tištěné neznámým písmem. Snad ji
jen někde našla a otevřela náhodou. Snad není možné, aby někdo,
kdo se narodil v našem světě a žil tu dvacet let, jen tak překročil
hranici a stal se obyvatelem jiného prostoru, ale přesto teď nemohu
celé noci spát strachem…“
Otevřely se dveře do kuchyně a objevil se v nich číšník, nesl
podnos, na kterém ležely dva talíře s omeletami ozdobenými šlehačkou. Šel hned ke starým dámám, ale měl jsem pocit, že ve dveřích
na zlomek vteřiny zašilhal k mému stolku. Jeho žena hned zmlkla
a vstala, věnovala se veselé a hlučné skupince hostů, která právě
vcházela do místnosti. Seděl jsem v bistru ještě nějaký čas, ale už
na mne nepromluvila a nevšímala si mě, ani tehdy ne, když byl její
manžel v kuchyni. Číšník chodil kolem mého stolku, omlouval se,
že je v bistru zima, protože ústřední topení nedokáže za takového
mrazu vyhřát místnost, vnutil mi jakési lepkavé kremrole, které
 55 
vychvaloval jako specialitu podniku. Jaké obličeje na sebe budeme
dělat, až se opět setkáme v noci? Jakými cestami, podél jakých zdí
mě bude pronásledovat? K jakému trestu mě odsoudí, až mě před
něj zase předvede stráž?
Zamával jsem do hloubky místnosti účtenkou; zrovna v tu chvíli
se otevřely dveře a do bistra vpadla opálená dívka s černými vlnitými vlasy, v pestré sportovní kombinéze ze silonu. Když uviděla
mou ruku s účtem, zavolala: „Já to vyinkasuju, mami, nemusíš
sem chodit.“ „To jsi hodná, Klárko,“ ozvalo se zezadu. Dívka vzala
účtenku, dlouho sčítala kávy a kremrole, spletla se a zasmála se
tomu, nakonec se jí přece jenom všechno podařilo spočítat, položila účtenku přede mne na stůl. Pod sloupcem čísel bylo na papíru
velkým, trochu dětským písmem napsáno: „Jestli se chcete něco
dozvědět o druhém městě a něco neobyčejného uvidět, přijďte dnes
ve tři hodiny v noci na ochoz zvonice chrámu svatého Mikuláše na
Malé Straně. Chrám bude otevřený.“ S kamennou tváří jsem zaplatil,
dívka vesele poděkovala za spropitné a odběhla dozadu k rodičům.
Vyšel jsem ven a dal jsem se na cestu dolů do města.
 56 
9
Na věži
Před třetí hodinou v noci jsem otevřel dveře mikulášského chrámu,
prošel jsem tmavou lodí a po točitých schodech jsem vystoupil na
ochoz zvonice. U zdi byly naváté vysoké závěje, také na kamenném
zábradlí ležel netknutý sníh. Nade mnou se tyčil Hrad, příkré střechy Chrámu svatého Víta se bledě a snově leskly ve světle oslnivého úplňku. Obloha byla plná jasných hvězd. Hluboko dole leželo
Malostranské náměstí, po jeho mírném svahu se rozlévalo špinavě
žluté světlo zářivek. Náměstím projel taxík a zmizel v Tomášské
ulici, pak už se nic nepohnulo.
Za chvíli se otevřela branka, která vedla ke schodišti, objevila se vní
dívka z bistra, v hustě vycpané péřové bundě; bunda byla rozepnutá,
pod ní se na černém svetru zableskl perlový náhrdelník. Opřela se
o kamenné zábradlí, nad jejími tmavými vlasy svítila červená světla
petřínských vysílačů. „Bude se dole konat zase nějaká slavnost?“
zeptal jsem se. Dívka neodpověděla, z její tváře s hlubokými stíny
pod obočím a pod lícními kostmi jsem nemohl vyčíst žádný výraz.
„Pro vás nebylo Dargúzovo svaté tělo rozsápáno tygrem,“
promluvila náhle do nočního ticha tvrdým hlasem, plným opovržení. „Pro vás nebloudil v horečce zpustlými parky a nevedl na
třpytivé mozaice chrámové podlahy dlouhé disputace se lstivými
kněžími, kteří se nad ním snažili zvítězit tím, že používali sylogismy,
jejichž středním členem byly nory slepých podzemních koní, a tím,
že soustavně rozptylovali jeho pozornost, když všichni neustále
ukazovali prstem na vojsko deseti tisíc hnědých mumií v blyštících
se brněních ze zlata, které právě procházelo před otevřenými chrámovými dveřmi a vířilo prach silnice. Proč strkáte nos do našich
záležitostí? Pamatujte: ten, kdo překročí hranici, se zaplete do
 57 
zohýbaných drátů trčících z věcí, jež pokládáte za rozbité a jež se
ve skutečnosti vrátily ke své pravé podobě, tak jak byla vyryta do
povrchu skleněné hvězdy, bloudící mezi souhvězdími. Kdo se bude
chtít vetřít do našeho města, nikdy se nevrátí, jeho tvář zmizí v proplétajícím se síťoví puklin na starých zdech, jeho gesta se rozplynou
v pohybech křoví kývajícího se ve větru. Nemyslete si, že byste
nám mohl svou troufalostí nějak uškodit. Ale to, že jste se opovážil
proniknout do hraničních oblastí našeho města, je znesvěcením
památky těch, kteří před pěti tisíci lety na mýtině v pralese se studeným plamenem v očích povalili sochu okřídleného psa a kteří
se pak, jak tomu bývá, sami tak trochu stali okřídlenými psy. Co tu
chcete najít? I kdyby se vám podařilo proniknout k fontánám na
vnitřních nádvořích královského paláce a uslyšet jejich šum, jemuž
tak pozorně naslouchají naši filosofové, i kdybyste procházel sály
palácové knihovny a otevřely se před vámi těžké folianty, na jejichž
černých stránkách planou ohňová písmena, stejně byste ničemu
neporozuměl. Jak jste v tom vašem městě všichni tupí a těžkopádní,
zapomněli jste na svou prvotní řeč a myslíte si, že to, co touto řečí
tiše promlouvá, je němé, vidíte za hranicemi svého prostoru jen
chaos a zborcení a rozklad. Jste tak pilní a přičinliví, pořád něco
budujete, ale všechno vaše konání je jen horečnatým hledáním ztraceného počátku, vaše stavby jsou zoufalými pokusy o obnovu zlatých chrámů a paláců, jejichž tvary vám temně a naléhavě utkvívají
na dně paměti  a přitom se s úzkostí a odporem vyhýbáte jedinému
prostoru, kde byste se s živým a platným dědictvím toho, co hledáte, mohli setkat: opovrhovaným okrajům. Netušíte, že děs, který
vás na periferiích vašeho světa přepadá, je počátkem slasti návratu,
že zánik v pralesích okrajů je zářivým znovuzrozením. Kdybyste si
sedli doprostřed smetiště nebo na skládku za městem a meditovali
nad tvary, které se obnažují pod rozpadajícími se a uhnívajícími
maskami, přiblížilo by vás to tajnému cíli vaší cesty daleko víc než
zmateně se otáčející kruh vašich plánů a naplnění.“
 58 
Zasmál jsem se. „Proč pořád říkáte ‚vy‘ a ‚vaše město‘? Vím, že
jste vyrůstala v našem světě, ještě před rokem jste asi ani nevěděla,
že nějaké druhé město existuje.“
Dívka ke mně přistoupila blíž a usmála se na mne: „Slíbila jsem
vám, že uvidíte něco neobvyklého.“ Náhle se ke mně přitiskla ze
strany, ovinula mi zezadu jednu ruku kolem krku, druhou mi položila na rameno a natáčela mě k ohbí, za kterým se ochoz ukrýval
v černém stínu, šeptala mi do ucha s tlumeným smíchem: „Je to tam,
tam vzadu ve stínu. Musíte jít kousek dál, ještě kousek.“ Opírala se
o mne a postrkávala mě k tmavé straně ochozu, přitom se pořád
pro sebe tiše smála. S bradou opřenou o mé rameno vesele říkala:
„Copak, snad se nebojíte? Chtěl jste přece prozkoumat naše město.
Nedá se nic dělat, s prohlídkou se musí začít na věži.“
Skutečně jsem cítil úzkost, z jejího zlého veselí, z hluboké tmy
za ohbím ochozu, z tušení, že blízko číhá něco děsivého. Ale přesto
jsem se vyprostil z jejího objetí, odstrčil jsem ji a šel jsem sám
k hranici tmavého stínu. Měla koneckonců pravdu, vydal jsem se na
průzkumnou výpravu do druhého města. Slyšel jsem za sebou tichý
smích. Došel jsem k rozhraní míst osvětlených měsíčním světlem
a neproniknutelné tmy. Cosi se ve tmě zvedlo ze sněhu a dopadlo
na mne. Těžké studené tělo bez rukou a nohou mě srazilo na sníh,
lehlo si na mne a drtilo mě svou vahou. Uviděl jsem nad sebou hlavu
žraloka, s malýma zlýma očkama po stranách, v rozevřené tlamě se
v měsíčním světle zableskly bělostné zuby. Marně jsem se pokoušel
žraloka setřást. Chňapl po mém rameni, ale podařilo se mi před jeho
zuby ucuknout, a tak mi utrhl jenom kus límce. Mlčky jsme spolu
zápasili na sněhu, do očí mi svítil oslnivý měsíc. V podkroví jednoho
domu pode mnou se rozsvítilo okno, viděl jsem, jak nějaký nespavec
v pyžamu jde do kuchyně a zase zpět, volal jsem o pomoc, ale nikdo
kromě žraloka a zlé dívky mě neslyšel. Za chvíli světlo zhaslo.
Dívka ke mně po špičkách přistoupila blíž, sklonila se nade
mnou, až se její náhrdelník lehce dotkl mého čela, tichým, téměř
 59 
konejšivým hlasem mi říkala: „Celý život ses díval na svět přes
chladná skla, miloval jsi okna kaváren a vlaků, zasklené terasy
horských domů. Víme toho o tobě hodně. Za skly ses cítil bezpečně,
proč jsi opouštěl svůj úkryt, proč ses vydal na cestu do džungle? Ve
Slavii jen málokdy přepadne hosta žralok. Proč ses vypravil sám do
cizího města, kde o tebe nikdo nestojí? Teď žralok bude kutálet tvou
ukousnutou hlavu okolo ochozu věže a malé děti se o tobě v našich
školách budou učit říkanky a rozpočítadla.“
Otevřela se branka a objevil se v ní číšník, dívka se pomalu narovnala a ustoupila stranou, aby se mohl podívat na stav zápasu.
Číšník se usmál a spokojeně přikývl. Dívka mě nechala být, šla ke
svému otci, ten ji objal a políbil na tvář. Viděl jsem zespodu siluety
jejich těl tisknoucích se k sobě před hvězdnou oblohou. Zařekl
jsem se, že jestli se mi nějakým zázrakem podaří sestoupit s věže,
už nikdy se od číšníka nenechám přemluvit, abych si koupil jeho
kremroli. Potom vzal číšník dceru za ruku a oba zmizeli v temném
otvoru otevřené branky. Zůstal jsem se žralokem sám na ochozu
věže nad spícím městem.
Ještě dlouho jsme se rvali ve sněhu. Nedařilo se mi žraloka setřást, a tak jsem se alespoň snažil zabránit, aby se dostal do polohy,
v jaké by mě mohl kousnout. Ale síly mě pozvolna opouštěly. Zvíře to
vycítilo a vzepjalo se ke konečnému úderu; v okamžiku, kdy žralok
vztyčil své mohutné tělo a široce rozevřel tlamu, aby se mu do ní
vešla má hlava, sebral jsem zbytky svých sil, vyskočil jsem a opřel
jsem se o něj, ve vratké pozici žralok ztratil rovnováhu a přepadl
přes zábradlí; jeho tělo padalo tmou a nabodlo se na vysoký kovový
kříž, který držela jedna z kamenných postav na atice mikulášského
chrámu. Viděl jsem, jak sebou zmítá ve smrtelné křeči a jak se tím
nabodává stále hlouběji na kov kříže. Po chvíli pohyby ustaly, prohnuté tělo žraloka viselo na kříži jako vlajka noci. Dopotácel jsem
se po schodech dolů do chrámu, klesl jsem u paty jednoho sloupu
na studenou podlahu a okamžitě jsem usnul.
 60 
10
Chlad skel
Ráno mě probudily hlasy turistů, vmísil jsem se mezi ně a vyšel
jsem nenápadně z chrámu. Venku byl mráz, obloha byla jasně modrá. Chodníky a výlohy obchodů ještě ležely ve stínu, zatímco na
vršky fasád a zasněžené střechy svítilo stoupající slunce. Sešel jsem
podél chrámové zdi na dolní náměstí a podíval se vzhůru: vysoko
nad hlavami chodců se lesklo ve slunečních paprscích tělo žraloka,
nabodnuté na kříž. Nikdo z lidí, kteří chodili po náměstí, si mrtvého
žraloka nevšiml: pochopitelně, výšky jsme ze svého prostoru odřízli stejně jako temné okraje. Co víme o tajemných krajinách fasád,
které proplouvají nad našimi hlavami jako zázračné ostrovy? Kdyby
na střechách vyrostlo město ze zlata, s chrámy a paláci, kdo by si
toho všiml? Možná dítě, které dosud nevstoupilo do úzké chodby
smysluplného, jíž se náměsíčně potácíme za svými obrazy, anebo
poražený, který už z ní vystoupil, protože se mu rozpadl poslední
cíl, jehož přitažlivost tuto chodbu vyhloubila: ten, kdo bloumá bez
cíle v zářícím, obnoveném prostoru, který rozevírá konečná prohra,
možná náhle uvidí, že průčelí domů jsou stránky knihy, do nichž je
vepsaný vzkaz odešlých bohů, který jsme celý život marně hledali.
Šel jsem se nasnídat do mléčného baru U hradeb. Seděl jsem
na vysoké stoličce u jídelního pultu a ukrajoval jsem palačinku
s marmeládou. Ze všeho nejvíc jsem musel myslet na to, co mi Klára
na ochozu věže říkala o sklech. Nemohl jsem s ní ve všem úplně
souhlasit, škoda, že tam nahoře nebyla vhodná situace, abychom si
o tom popovídali. Pozoroval jsem, jak se palačinka svíjí pod tlakem
ostří nože, jak se přitom ze spirálovitých škvír, které se pootevíraly
na obou jejích nadzvedávajících se koncích, řine vytlačená marmeláda a v hustých kapkách dopadá na talíř, a dával jsem si v hlavě
 61 
dohromady, co bych za příznivějších okolností dívce odpověděl,
schodišťový vtip malostranských zápasů s mořskými obludami:
„Vím, co je strach ze setkání, který provází náš život. Každé opravdové setkání rozbíjí náš dosavadní svět. To, co přichází z prostoru
za hranicemi našeho světa a co jej rozbíjí, nazýváme obludným:
každé skutečné setkání je setkáním s obludou. Ale domněnka, že
skla oken tvoří stěny přístřeší, které nás chrání před nebezpečím
setkání, před nestvůrami, je možná jen klam. Řekl bych, že je to
naopak dotěrná blízkost ovládající každodenní život, co znemožňuje
setkání a zakrývá obludné, jež rozvrací náš svět a přináší podivnou
spásu. Prostor blízkosti je scénou, na níž vidíme jen role a masky
patřící ke hře, kterou hrajeme. Chladná skla rozbíjejí prostor blízkosti, přetrhávají předivo cílů, pavučinu, za níž zmizela skutečnost.
Teprve přes sklo opravdu vidíme: snově naléhavé vlny gest, v nichž
se zjevují tajné řeky bytí, proměnlivé a fascinující písmo záhybů
šatů, jehož smysl začínáme tušit, palčivou záři barev žhnoucí z nitra
věcí. Teprve s tím, co jsme opravdu uviděli, se můžeme setkat. Kdo
si sedá za chladná skla, aby se díval, nehledá úkryt, ale osvědčuje
odvahu k setkání. Teprve za sklem, které vysvléká jsoucna z nepravdivých a nudných rolí, se nám zjevuje obludný zářící kosmos: těžký
sen a nejvlastnější domov.“ Proto mi také připadalo, že číšníkova
dcera nebyla zcela v právu, když kladla proti sobě můj život za skly
a mé vykročení do druhého města. Právě při pohledu přes sklo
přestáváme rozdělovat skutečnost na střed a okraje a začínáme
cítit touhu po tom, abychom poznali hrozivé a lákavé tvary, které
se nejasně rýsují na hranici: zdánlivě nečinné vysedávání za skly je
už počátkem cesty do jiného světa.
V poličce pod jídelním pultem ležely zapomenuté pomačkané
noviny: všiml jsem si, že jsou tištěné stejným písmem jako kniha
z antikvariátu v Karlově ulici. Když jsem noviny rozložil, uviděl jsem
na první straně pod palcovým titulkem fotografii, která zachycovala
můj zápas se žralokem na ochozu věže. Článek jsem samozřejmě
 62 
nedokázal přečíst, ale zarazilo mě množství tučně vysázených
slov a vět: připadalo mi, jako by typografická úprava vyjadřovala
rozčilení a rozhořčení autora článku. Nedělal jsem si iluze, že by
předmětem temné nenávisti, rozlévající se až do typů písma, byl
číšník, jeho dcera nebo žralok. Tučná písmena jako by byla na papír
vyražena silou, která se netrpělivě chystá mě rozdrtit. Dojedl jsem
poslední sousto palačinky, složil jsem noviny a strčil si je do kapsy.
Dostal jsem chuť jít se podívat do bistra na Pohořelci, těšil jsem se,
jak se bude tvářit číšník, až uvidí, že jsem naživu. Možná, že tam
bude i Klára; mohli bychom si popovídat o metafyzice skel.
Stoupal jsem zvolna Nerudovou ulicí; když skončila řada domů,
otevřela se po levé straně zasněžená roklina Strahovské zahrady, třpytila se ve slunci, jako by se v zemi probudilo vyhaslé bílé
světlo. Pokojně, jako tiché sny sněhu zářily domky, kterými město
proniklo po svahu do světa zahrad; nad hranicí města a parků,
jindy neklidnou a vydechující úzkost, se rozestřelo tiché příměří.
Na stráni sáňkovaly děti, v mrazivém vzduchu se jasně rozléhaly
jejich vzdálené hlasy. Nad svahem se blyštěly ve slunci střechy věží
klášterního kostela, dole v hlubině se proplétalo husté temné křoví.
S větví stromů tiše padal sníh.
Oslepen zářícím sněhem jsem se vpotácel do tmy bistra a posadil
se k oknu. Pozvolna začaly v hloubce místnosti vystupovat tvary,
uviděl jsem, že za barovým pultem stojí číšník a jeho dcera. Číšník
hned přispěchal a zeptal se mě, jestli budu chtít kávu jako včera.
Nevypadal ani v nejmenším překvapený nebo zaražený. Kávu mi
přinesla Klára, paní žraloků a věží: měla na sobě stejný svetr jako
v noci, ale perlový náhrdelník si už sundala; připadala mi stejně
veselá a bezstarostná, jako když jsem ji viděl poprvé. O nočních
zápasech nad městem nepadlo ani slovo. Když číšník přišel a zavedl
řeč na kremrole, vzpomněl jsem si na své předsevzetí na věži, ale
uvědomil jsem si, že se mi vlastně líbí takt, který oběma zřejmě zabránil mluvit se mnou o nočních nepříjemnostech. Možná je to jen
 63 
začátek, možná se už chystají další skvělé štvanice, třeba mě tatínek
s dcerou budou každou noc pronásledovat v čele hejna dravých ryb
po ochozech věží a po zasněžených střechách domů a ráno mi tu budou s úslužnými úsměvy přinášet snídani. Možná v novinách jejich
města o nás už nebudou vycházet jen články, ale celý seriál, kreslený
komiks, ve kterém mě číšník s Klárou budou na pokračování honit
z obrázku do obrázku. Náhle mi připadalo nezdvořilé a nevkusné
tahat do světa dne noční boje a byl jsem oběma vděčný za jejich
mlčení. Dokonce jsem si přece jen nechal přinést jednu kremroli.
Přesto jsem si podrobně z obou stran prohlédl účet, který Klára
napsala. Ale byly na něm jen číslice. „Copak, je tam nějaká chyba?“
zeptala se, když jsem civěl na účet. „Já neumím moc počítat.“ Řekl
jsem, že všechno je v úplném pořádku, vytáhl jsem z kapsy, kterou
natrhly zuby jejího žraloka, peněženku a zaplatil jsem. Za oknem
pořád oslnivě zářil sníh.
 64 
11
Obchod v Maiselově ulici
V novinách, které ležely v mléčném baru, jsem objevil krátké texty,
o nichž se podle typografické úpravy dalo soudit, že to jsou reklamy.
Vedle jednoho z textů byla fotografie výlohy obchodu. Nad výlohou
byl připevněný firemní štít s velkými písmeny druhého města;
přesto jsem hned poznal podle zaprášených štukových andělíčků
nad vchodem parter jednoho domu v Maiselově ulici. V domě byl
skutečně obchod, prodávali v něm  alespoň ve dne  boty a ponožky. Že vidím fotografii obchodu s obuví v novinách druhého
města, mě nijak zvlášť nepřekvapilo: už jsem leccos tušil o stylu
života našich podivných sousedů, a tak mi připadalo přirozené, že
podobně jako se na filosofické fakultě střídají přednášky z denních
a nočních věd, naplňují se regály obchodů v různých hodinách
zbožím dne a zbožím noci.
Ještě téže noci jsem se vydal do Maiselovy ulice. V koutě výlohy
obchodu se krčila zapomenutá ponožka jako poslední zbytek světa
dne, jinak byla výloha do posledního místa přecpaná soškami, které
všechny představovaly známou scénu: tygra zahryzávajícího se do
hrdla mladého muže. Sošky byly vyrobené z nejrůznějších materiálů: z porcelánu, ze dřeva, ze skla, z plyše a z perníku. Některé
z dřevěných sošek byly na kolečkách a byly zřejmě pohyblivé:
spodní čelist tygra byla připojená ke zbytku hlavy čepem; při jízdě
se pravděpodobně otvírala a zavírala. Vešel jsem skleněnými dveřmi dovnitř. Vnitřek místnosti byl osvětlený mdlým světlem kulaté
stolní lampy z mléčného skla stojící na pultě, za kterým klímal bělovlasý stařec. Po obvodě místnosti se táhly od podlahy až ke stropu
police, na nichž ležely hromady těžko určitelných věcí. Světlo lampy
bylo tak slabé, že se obrysy věcí na policích rozplývaly v přítmí,
 65 
připadal jsem si, jako bych se octl ve vnitřku potopené kupecké lodi.
Vzdálenější kouty tonuly v neproniknutelné tmě.
Začal jsem si prohlížet zboží na policích. Byly tu sklenice, na nichž
byl namalovaný kýčovitý portrét usmívajícího se číšníka z bistra,
kolem krku měl těžký řetěz, na kterém visel diamantový mořský
koník. Byly tu barevné pohlednice, na nichž jsem viděl ostrov uprostřed temně modrého oceánu, nad vrcholky palem se v nitru ostrova
zvedaly věže pražského Chrámu svatého Víta na pozadí jasné oblohy
bez jediného mráčku; u písečné pláže kotvila bílá jachta, na pláži
pod pruhovanými slunečníky pořádali opálení mladí lidé v plavkách
bezstarostnou párty. Zdálo se mi, že z pohlednice vycházejí nějaké
zvuky; přitiskl jsem si ji k uchu a uslyšel jsem vzdálený tichý smích,
hudbu z gramofonu, cinkání skleniček a skřeky papoušků, lidské
hlasy ztrácející se v hukotu příboje. Bylo tu cosi, co vypadalo jako
splasklé nafukovací zvířátko z gumy; našel jsem v gumě otvor a začal
jsem do něho foukat, pozvolna začaly ožívat, tloustnout a vrávoravě
se vztyčovat různé výčnělky: ukázalo se, že je to nafukovací barevné
sousoší. Tentokrát nezobrazovalo vraždícího tygra, ale skupinku
bojovníků sdvojbřitými sekyrami za opasky, kteří na lesním palouku,
obklopeném borovicemi, strhávali s vysokého kamenného podstavce, popsaného písmem, jež bylo na rozdíl od písma druhého města
stroze hranaté, zlatou sochu okřídleného psa. (Obyvatelé druhého
města mají zřejmě zvláštní zálibu v sochách  dokonce jako v tomto
případě v sochách soch. Jestli věří, že dosud žijí v milosti počátku,
jak o tom na věži mluvila Klára, pak je zřejmě sochy fascinují tím, že
ruší čas stejně jako existence, která se  z odvahy nebo z úzkosti? 
nevzdaluje od pramene. Přitom jde možná v obou případech jen
o iluzi: stejně jako socha pluje v čase a její ztuhlá neměnnost je ve
skutečnosti jen pomalou hudbou zvětrávání, také počátek neutkvívá,
proměňuje se, stává se podivným způsobem následkem svých následků  tak jako se úmysl řeči rodí teprve z vysloveného slova, které
zní mluvícímu cize a překvapivě jako hlas démona.) Odšpuntoval
 66 
jsem sousoší; stromy i postavy se začaly scvrkávat a prolamovat,
unikající vzduch přitom procházel zařízením, které vytrubovalo
slavnostní melodii, snad pasáž z nějaké Mé vlasti druhého města.
Položil jsem splasklé sousoší zpátky na polici. O kus dál jsem uviděl
skleněnou kouli, která byla naplněná čirou kapalinou, uvnitř stála
socha světce držícího v ruce kříž: na kříži se svou vahou prohýbalo
nabodnuté tělo žraloka. Když jsem koulí zatřepal, padal uvnitř sníh,
který představovala bílá zrnka, zvolna klesající v kapalině ke dnu.
Došel jsem ke koutům, kam už nedosahovalo světlo lampy. Tu
a tam se z temných polic ozvalo zachrastění, cvaknutí, zavrzání,
tiché písknutí, cosi začalo pravidelně tikat a zase náhle zmlklo.
Vnořil jsem pravou ruku až po loket do police a nechal ji putovat
přes věci, které tu ležely. Mé prsty přelézaly nerosty s mnoha ostrými hranami, hladké a těžké kovové kužely, přístrojky, na kterých
se cukavě pohybovala jemně vroubkovaná kolečka, jakési železné
plástve, spleti drátů, jejichž rez ulpívala na kůži. Potom má ruka
nějaký čas bloudila jenom v hromadách drobných osmicípých hvězd,
na některé z jejich ostrých hrotů byly nabodnuté malé kulaté plody.
Za hvězdami jsem narazil na pravidelné řady vodorovných koleček,
která malátně ustupovala i pod lehkým tlakem prstu, ale když jsem
prst zvedl, kolečka zase rychle vyskočila do své původní polohy; když
kolečka klesala nebo stoupala, ozývalo se z jejich okolí tiché šramocení. Řady koleček byly umístěné nad sebou, jako model nějakých
podivných schodů, propadajících se pod nohama toho, kdo po nich
vystupuje: snad schodů k tajné svatyni, které mají přicházejícímu
připomenout, že výstup k božstvu je současně neustálým klesáním
do propasti. Když prsty vylezly po těchto paradoxních schodech nahoru, octly se na okraji mělké jámy, na jejímž dně nahmataly jakousi
hustou mříž: skrývá se za ní nějaké zvíře? Najednou jsem pochopil,
že ohmatávám psací stroj. Zmáčkl jsem jednu z kláves na doraz
a druhou rukou jsem nahmatal, jak se nahoře nad klávesnicí jako
noha nějakého podivného hmyzu namáhavě a kymácivě vztyčuje
 67 
typová páka, prolamovaná do mnoha nesmyslných kloubů, které se
napřimovaly a hned zase povolovaly, nakonec se páce podařilo na
chvíli postavit, trčela do vzduchu a kývala se ze strany na stranu,
pak se zlomila najednou ve všech kloubech a zřítila se dolů. Když už
má ruka doputovala k druhému konci psacího stroje, uslyšel jsem
tiché skřípání; prsty se rozeběhly nazpátek a zjistily, že typová páka
se teď třaslavým pohybem vztyčuje samovolně, jako by se v psacím
stroji ozvala nějaká zvláštní paměť, jako by chtěl ještě jednou zkusit
to, co prve provedl tak bídně.
Za psacím strojem má ruka prolézala mezi něčím, co jsem pokládal za křížaly, ale když už jsem byl skoro na konci, zjistil jsem, že se to
trochu hýbe. Jedna domnělá křížala se dokonce přidružila k mé ruce,
tiskla se k ní jako mládě ke své matce a nechtěla ji opustit. Zaháněl
jsem ji, odcvrnkával jsem ji, několikrát jsem ji chytil a odnesl ji nazpátek mezi ostatní křížaly, ale vždycky zase přispěchala a přitulila
se k mé dlani. Nahmatal jsem ležící zavřenou knihu; do přední strany
kožené vazby byl vytlačený reliéf, který zobrazoval ženu v závojích,
tančící na úpatí strmé hory, do jejíhož svahu bylo vyhloubeno skalní
město. Začal jsem listovat stránkami knihy; listy byly stále tvrdší
a těžší. Dotěrná křížala se mi pořád pletla pod prsty; když jsem
na ni neúmyslně překlopil ztěžklý list, ozvalo se krátké a tlumené
vykviknutí: hned jsem stránku nadzvedl, ale křížala se už nehýbala.
Listy knihy těžkly a tuhly pořád víc, nakonec se proměnily v dřevěné
desky; uvědomil jsem si, že to jsou vlastně lopatky mlýnského kola,
kolo sebou cuklo a začalo se zvolna otáčet. Ponořil jsem ruku do
studené vody, která přitékala korytem z umělé hmoty a dopadala na
dřevěné lopatky. Na dně náhonu ležel jemný písek, nahmatal jsem
v něm jakýsi oválný tvar, porostlý drsnými štětinami a pružný jako
oloupané vajíčko natvrdo. Vytáhl jsem jej z vody; slupka věci byla
tak napjatá, že ve chvíli, kdy jsem ji zmáčkl trochu silněji, praskla:
mé prsty se probořily dovnitř, do čehosi lepkavého, co začalo vytékat
ven, za chvíli jsem ucítil, že mi nepříjemný sliz zatekl za rukáv. Uslyšel
 68 
jsem tiché chrastění; byly to, jak jsem za chvíli poznal, zvuky, jež vydávaly křížaly, které přivábil nahnilý pach šťávy vytékající z vnitřku
protržené věci a které ke mně lezly přes klávesnici psacího stroje.
Brzy byly u mne a obsypaly mi ruku. Setřásl jsem je na podlahu; když
se vzpamatovaly z pádu, začaly mi lézt pod nohavice kalhot.
Vrátil jsem se raději k osvětlenějším místům. Vzal jsem z jedné
police do ruky plechovou hračku, démona na klíček; když jsem démona natáhl, tančil po polici tanec připomínající kozáčka; přitom
shodil na zem těžký kalamář. Stařec za pultem se probudil a přišoural se ke mně. Vzal tančící figurku a vtiskl mi ji do ruky, řekl: „To je
duch, který mě vyvedl z labyrintu vlajících bílých záclon. Vezmi si
jej, jestli se ti líbí, stejně nemáš naše peníze. Vím, kdo jsi, díval jsem
se na televizi, když dávali přímý přenos tvého zápasu se žralokem,
moc jsem ti fandil. Jak ti závidím, muselo to být krásné, zápasit se
žralokem nad nočním městem. Mně se bohužel nikdy nic podobného nestalo, jen jednou v mládí jsem na mořském dně slyšel zpěv
ústřic. Říká se, že kdo uslyší táhlé písně ústřic, nechce se už vrátit
nad hladinu, přestane postupně mluvit, bydlí sám v bezútěšném
hotelovém pokoji na kraji podmořského města, leží netečně celé
dny a celé noci na posteli, poslouchá drnčení podmořských tramvají
a dívá se na vlnění chaluh v zahradě za oknem. Já se však vrátil
a během let uzrála melodie ústřic do hudební skladby pro padesát
sedm klavíristů hrajících na jediné dlouhé klaviatuře, táhnoucí
se nočními vesnicemi, lesknoucí se ve světle měsíce v hlubokých
sadech. Zpívat na mořském dně s ústřicemi bylo krásné, ale jistě
se to nevyrovnalo zápasu se žralokem na věži. A na Alweyru se nezlob, myslela to dobře. Chtěla bránit město před vetřelcem, nechápe
ještě, že nejsou žádní vetřelci, že jsou jen ztracení synové, kteří se
vracejí. Kdyby existovala jediná bytost, která by vůči městu byla
cizincem, město by zaniklo. Rozumíš mi?“
„Myslím, že ano: podle toho, co jsem slyšel na věži, jsem pochopil, že vaše město má své oprávnění v tom, že střeží a uchovává
 69 
počátek, jinde zapomenutý. (Nevím ovšem, jestli jde o nějaký
prastarý zákoník, o hudební skladbu, která později ztuhla do slov,
o mlžný vír, krystal, čisté světlo, matematickou rovnici vytesanou
do mramoru ve vnitřní komoře pyramidy nebo o mokvající skvrnu
na zdi, skrývající v sobě zárodky všech tvarů.) Pokládat někoho
za cizince by ale znamenalo popírat vztah jeho existence k tomuto
počátku, ať už je čímkoliv; počátek by však přestal být počátkem,
kdyby se cokoliv vymykalo jeho moci. Alweyra je dcera číšníka
z bistra na Pohořelci? Myslel jsem, že se jmenuje Klára.“
„Nikdo není cizincem, všichni se jen vrací, vrací se i ústřice, které
se čas od času seřadí do dlouhého průvodu a pronikají do měst,
jejich hejna s tichým šramocením prolézají našimi ložnicemi. Jak
se vždycky raduji, když se ve tmě ozvou jejich milé, šoupavé zvuky!
Ústřice jistě nejsou zcela nevinné, občas vůdce jejich smečky vleze
pod peřinu a zabodne jedovatý trn, který ční na okraji lastury, do
boku spícího, pak se slezou ostatní ústřice, obsypou zchromlé tělo
a vysají je, až zbude jenom kostra a kůže, ale přesto je nespravedlivé
a kruté jíst je zaživa, obzvláště když ještě uvnitř našich úst usedavě pláčí. Alweyřin otec skutečně ve dne nosí nápoje a pokrmy
v podlouhlé místnosti na vrcholku kopce na druhém břehu; u nás
je veleknězem. Jak říkají Alweyře ve vašem městě, nevím.“
„Nezachovala se ke mně pěkně,“ stěžoval jsem si. „Vylákala mě na
věž a poštvala na mne zlé mořské zvíře. Žralok mi chtěl ukousnout
hlavu a utrhl mi kapsu a kus límce u bundy.“
„Odpusť jí to, chlapče. Máme ji všichni tak rádi. Je tak pilná
a nábožná, celé dny studuje obtížný Traktát o světlech nočních
vlaků odrážejících se na sklech knihoven. Už brzy má být přijata
mezi Dargúzovy kněžky. Ostatní dívky v jejím věku ze starých tradicí zajímá nanejvýš jízda lyžařským vlekem při rybí slavnosti, ale
ani se na ni neobléknou, jak se patří, přicházejí vyšňořené podle
módy z vašeho města. Je mi líto, že máš pocit, že ti Alweyra ublížila. Podívej, něco ti dám.“ Sáhl do hloubky police a vytáhl malou
 70 
skleněnou lahvičku naplněnou tmavě zelenou tekutinou. „Na, vezmi
si to. Až ti bude smutno, tak se napij, uvidíš, že to pomůže.“
Do obchodu vstoupil mohutný pán v beranici, uctivě pozdravil
a začal líčit prodavačovi své přání: „Potřeboval bych něco, aby to
bylo na povrchu leskle šupinaté, alespoň ve čtvrtek nebo v pátek,
a uvnitř aby chrastily malé kovové hranolky, ale ne moc gotické.
Bylo by dobré, kdyby to bylo na 220 voltů nebo kdyby to mělo žábry.
Zpívat to nemusí, dokonce bych byl raději, kdyby to vůbec neumělo
mluvit. Tím neříkám, že si to nemůže občas zaskřehotat, obzvláště
blíží-li se za zdmi zelená hvězda nestvůr.“
Prodavač chápavě přikyvoval; když pán skončil, chvilku přemýšlel
a pak řekl: „Počkejte okamžik, myslím, že bych pro vás něco měl.“
Odešel do zadní místnosti a vrátil se s krabicí v ruce, ale ve dveřích
se zarazil, povzdychl si: „Ach, říkal jste: ‚ne moc gotické‘, už všechno
zapomínám.“ Opět zmizel vzadu, objevil se s jinou krabicí apodal ji zákazníkovi: „Myslím, že budete spokojený. Musíte s tím před použitím
zatřepat; a kdyby tím snad probíjela elektřina nebo kdyby to trošku
kvičelo, strčte to na chvíli pod sedadlo nočního autobusu projíždějícího rozlehlými vilovými čtvrtěmi, kde se z tmavých altánů ozývají kusy
vět, jež čas od času pronesou porouchaní automatičtí kazatelé, které
sem kdysi odložili, jsou to úryvky z kázání o shnilých kyticích a o platónské ideji železničního náspu zarostlého zaprášeným křovím.“
„Železničního náspu…,“ opakoval zamyšleně zákazník. „Na železničním náspu nás poprvé napadla myšlenka postavit na hranici
revírů třpytícího se zla eskontní banku, která by bez ustání vrhala do
tmy peníze, jimiž by se sytil spletitý prales bezejmenných, nezapomenutelných a hnusných dějů, rozrůstající se v nočních pokojích.“
Zákazník starci poděkoval, zaplatil svazkem bankovek, na kterých jsem zahlédl tygří hlavy, a vyšel z obchodu. Prodavač se zase
unaveně posadil za pult, hlava mu začala pomalu klesat na prsa.
Uvědomil jsem si, že je prvním obyvatelem druhého města, který se
ke mně choval laskavě; snad by mi mohl pomoci při mém bloudění.
 71 
„Dědečku,“ řekl jsem rychle, aby mi neusnul, „poraďte mi, jak bych
se dostal do středu vašeho města. Moc mi na tom záleží. Slyšel jsem
něco o palácových nádvořích a o fontánách.“
„Ale kam bys chodil. Je to jen tvé hledání středu, co tě od středu
vzdaluje. V okamžiku, kdy jej přestaneš hledat, kdy na něj zapomeneš, zjistíš, že jsi jej nikdy neopustil.“
„Potom by ale žil ve středu každý,“ namítl jsem. „Jak ale může být
tolik středů? Souhlasil jste přece, když jsem říkal, že počátek musí
být jen jeden. Mluvil jste také o návratu ztracených synů, o vracejících se ústřicích  ale návrat předpokládá vzdálenost od domova,
kterou teď popíráte.“
„Není množství středů, je jen jeden střed, jeden počátek, ten
je však celý ve všem, co z něho vyrostlo. Návrat je jen metafora,
ve skutečnosti je návrat vždy jen rozpomenutím se na to, že jsme
vlastně doma, že jsme domov nikdy neopustili. Kosmogonie je
vnitřní historií ohně; bytí je plamen, který vyšlehl a který jednou
zhasne  jak chceš v plameni oddělit, co je původní a co je odvozené,
jak chceš hledat střed plamene? Plamen je celý středem…“
Starci zase klesla hlava na prsa, uslyšel jsem zachrápání. Nebudil
jsem jej, ačkoliv jsem se chtěl ještě na hodně věcí zeptat. Ale za chvíli
se ozvaly hodiny na zdi: když hrot velké ručičky dospěl k nejvyššímu bodu ciferníku, otevřelo se nad ním čtvercové okénko a z něho
se vysypala lavina drobných černých kuliček, kuličky s rachotem
dopadaly na podlahu a kutálely se do tmavých koutů. Prodavač
sebou trhl a otevřel oči. Hned jsem toho využil a pokračoval jsem
v naší debatě: „Dobrá, připouštím, že střed mohu najít jen tehdy,
když jej přestanu hledat. To by se však mohlo stát buď tak, že bych
se vědomě snažil na střed zapomenout, anebo tak, že by mi sám od
sebe sešel z mysli. Ale v prvním případě by má snaha nemyslet na
střed byla jen novým projevem hledání středu, a nemohla by tedy
přinést žádný výsledek, a pokud jde o druhou možnost, zdá se mi,
že je vyloučené, že bych na střed jen tak zapomněl: v mém životě
 72 
popraskaly všechny souvislosti, stal se nahodilou tříští, všude trčí
rozbité fragmenty, jejichž ostré hrany se mi neustále zařezávají do
kůže, každá vteřina je novým, ničím nepodepřeným začátkem, kdy
se na mne řítí ze tmy úplně neznámý svět, na který nejsem vůbec
připravený; těžko mohu zapomenout na ztracený střed, když všechny otevřené rány volají po jednotě, která ze středu tryská.“
„Mýlíš se, tříšť už je dokonalou jednotou,“ šeptal stařec a mžoural očima, „a to, co v každém okamžiku vyvstává úplně nové, jen
obnažuje nejpevnější souvislost: souvislost planutí. Jsi si jist, že je
to opravdu bolest, co ti působí hrany rozbitých věcí? Nauč se koupat se v ohni bytí, je to tak snadné. Není proč někam chodit, něco
hledat, nemusíš dokonce hledat ani stav nehledání, ale když už jej
hledáš, také se nic neděje. Samozřejmě, že hledat stav, ve kterém už
nehledáme, je bludný kruh, ze kterého nemůžeme uniknout. A co má
být? Proč pořád chceš odněkud unikat, někam se dobývat? Bludný
kruh je stejně krásný jako všechno ostatní. Proč by přímá cesta měla
být něco lepšího než kroužení? Všechno je tak krásné, věci z vašeho
města jsou opojné, boty, které tu prodávají ve dne, jsou se svými
temnými dutinami tak poetické, tak tajuplné, jako posvátné předměty zaniklé civilizace… Ani nevím, proč vlastně měním každou noc
zboží, asi proto, že je to starý zvyk, a staré zvyky jsou také krásné…“
„Ale Klára, chci říci Alweyra, se mi na věži vysmívala, říkala, že
obyvatelé mého města nemohou nikdy počátku rozumět.“
„Ano, já vím, co říkala Alweyra, viděl jsem vás v televizi. Moc
vám to spolu slušelo, byl by z vás opravdu pěkný pár. A ten žralok,
jaká to byla krása. To víš, Alweyra se musí ještě hodně učit. Jak bys
mohl vůbec něčemu rozumět, jak bys mohl vyslovit sebejednodušší
větu, kdybys už dokonale nerozuměl počátku, kdybys sám nebyl
počátkem, místem, kde se rodí souhvězdí…“
Stařec opět zavřel oči a sklonil hlavu, za chvíli se ozvalo pomalé
šelestivé oddychování, které se mísilo s tichým tikáním a cvakáním
přicházejícím z hloubky temných polic.
 73 
12
Let
Vyšel jsem z obchodu a chodil jsem nočními ulicemi. V Široké
ulici jsem uviděl stát na sněhu mezi dvěma řadami tmavých fasád zámořský parník, jeho paluba se prostírala ve výšce třetího
patra domu, v černě nalakovaném boku lodi svítilo několik kulatých okének. Došel jsem k prohnuté boční stěně parníku a dotkl
se rukou chladného ocelového plátu. Uslyšel jsem hlasy, které se
ozývaly seshora. Ustoupil jsem a zaklonil hlavu: uviděl jsem, jak se
na palubě nade mnou objevily dvě postavy a opřely se o zábradlí.
Pouliční lampa jim zezdola osvětlovala tvář; byl to mladý muž
a dívka. Skryl jsem se pod obloukem ocelové stěny a poslouchal
jsem jejich rozhovor.
Dívka řekla: „Plavba už trvá tak dlouho, někdy mám strach, že
nikdy nedoplujeme k cíli. Možná, že kapitán ztratil cestu. V jakých
divných místech jsme se to octli? Nemám ráda ty řady oken; mám
z nich strach, když jsou okna tmavá a po jejich černém skle se roztékají odlesky luceren jako světla lampiček zlých vodních skřetů
na hladině nočních studánek v hlubokém lese, ale ještě více se jich
bojím, když se okna rozsvěcejí a jsou v nich vidět nehybné kusy
nábytku, zdi vymalované divným, znepokojivým vzorkem, hlavy
bez těla, s ústy, která se celé hodiny roztahují a smršťují jako mrskající se ryby. Kdy už se konečně dostaneme pryč z téhle ponuré
končiny? Je mnohem smutnější než ledovcová pole s fantastickými
krami vynořujícími se z šedé mlhy. Nikdo nám o těchto místech nic
neříkal, když jsme vyplouvali; jistě bloudíme, démoni nás předjeli na svých rychlých štíhlých lodích a svedli nás z cesty. Připadá
mi, že kdybychom přece jen nějakým zázrakem dopluli k cíli, už
navždy v nás zůstanou trčet ty těžké a lhostejné kusy nábytku, že
 74 
kroutící se vzorky tapet zarostou a pohltí všechny naše myšlenky,
všechny naše vzpomínky. Třeba bychom se měli pokusit navázat
styk s domorodci, třeba by nám vysvětlili, kde jsme, a ukázali by
nám cestu…“
„Neboj se,“ ozval se konejšivý hlas muže, „neboj se, kapitán je
zkušený, jeho rod patří k nejstarším a pochází prý z jaguárů. Umí
vést loď podle souhvězdí a podle zaprášených štukových ornamentů na zdech domů. Rozmlouvá v noci s moudrými hady. Máme staré
sakrální mapy, do programů lodních computerů jsou jako zářivé
axiomy vloženy nejposvátnější mýty, celou noc se míhají čísla na
displejích ozařujících svým bledým světlem fresky s okřídlenými
býky. Vzpomínám si, jak jsem v jejich proměnlivé záři poprvé uviděl
tvé tělo, když je objímal kapitán podle starého práva první noci.“
„Byla jsem tak ráda, že jsi tenkrát mohl být se mnou a držet mě
za ruku.“
„Uvidíš, že všechno dopadne skvěle. Nemá smysl ptát se domorodců na cestu, jistě je to nějaký barbarský a nevzdělaný národ 
copak bychom jejich slovům mohli věřit víc než větám, jejichž zlatá
písmena tisíce let září na černých stránkách našich kodexů, ležících
na křišťálovém stole v pokoji, kde jednu stěnu tvoří nádherný
chladný vodopád? Ostatně věštci, kteří prorokují podle záhybů peřin, i ti, kteří předpovídají budoucnost podle vrčení strojů v dílnách
za zdmi na předměstích, mluví o triumfálním příjezdu, o tom, že
už brzy budeme chodit v lehkých plážových šatech pod palmami
na bílých bulvárech, které sestupují od akropole k pobřeží. Přijme
nás guvernér a budeme v tichém atriu jeho paláce pít čaj z tenkých
porcelánových šálků. Naši starou horečku utiší orosené chladné
poháry, na terase, kde teplý vítr od moře bude obracet stránky barevného obrázkového časopisu. Už roztahují pruhované slunečníky,
už krájejí tenká kolečka citronů…“
„Mám strach, bojím se, že neexistuje žádný cíl, že nejsou žádné
bílé bulváry s palmami, bojím se, že je jen noc a sněhové roje vířící
 75 
ve světle luceren, jen fragmenty tmavého nábytku v rozsvícených
oknech, jen šklebící se maskarony na zdech se sněhem v dutinách
úst…“
„Pojď, miláčku, je čas vrátit se do kajuty, napustím ti do vany
teplou vodu; možná, že už příští ráno uvidíme břeh, bílé útesy…“
Hlasy zmlkly; ještě chvíli jsem stál pod klenutým bokem lodi, pak
jsem znovu chodil prázdnými ulicemi. Bylo mi smutno; vzpomněl
jsem si na lahvičku, kterou mi daroval starý prodavač, a vytáhl jsem
ji z kapsy, světlo lucerny v ní probudilo chladnou zelenou jiskru.
Je to alkohol, droga nebo jed? Jedním douškem jsem vypil obsah
lahvičky do poloviny: nápoj byl hustý, lepkavý a přeslazený.
Za chvíli jsem začal cítit podivnou lehkost. Odrazil jsem se od
sněhu, zamával několikrát rukama a už jsem se vznášel, letěl jsem
v mrazivé noci opuštěnými ulicemi, podél řad tmavých oken, která vyvolávala v dívce na palubě lodi takový smutek, nabral jsem
výšku a letěl jsem nad zasněženými střechami, kolem komínů, ze
kterých stoupaly úzké proužky kouře z kamen dohasínajících ve
tmě ztichlých pokojů, pak jsem zase klesal a vznášel se nízko nad
automobily zaparkovanými u okraje chodníků, občas jsem špičkou
boty udělal rýhu ve sněhu, který na nich ležel, letěl jsem nad semafory monotónně blikajícími oranžovým světlem, které ozařovalo
na liduprázdných křižovatkách sníh. Sedl jsem si na zahnutý vršek
zářivky a pohoupal jsem se na něm, zase jsem se vznesl, zvolna se
otáčeje kolem své osy jsem prolétal podél zdi Klementina, podél
dlouhé řady zrůdných obličejů v hlavicích pilastrů. Nad zpěněným
jezem jsem přeletěl tmavou řeku; když jsem míjel malostranský
chrám svatého Mikuláše, obletěl jsem tělo žraloka, ztuhlé mrazem,
zamáchal jsem rázněji rukama a začal jsem stoupat nad strmými
střechami a úzkými temnými dvorky na Hrad.
Byl jsem už unavený, posadil jsem se na hřeben střechy Chrámu
svatého Víta, abych si trochu odpočinul. Pode mnou na nádvoří
osvětloval sníh kruh lamp na zdech paláce, v dálce jiskřila chladná
 76 
světla spícího města. Teprve po nějaké chvíli jsem si všiml, že na
střeše nesedím sám. Opodál ve stínu věže se pohodlně rozvaloval
mladý muž v lyžařské čepici se střapcem a kouřil cigaretu. V druhé
ruce držel klec, v kleci seděl bílý pták, který vypadal jako papoušek,
až na to, že měl kachní zobák. Pozdravil jsem neznámého a ze zdvořilosti se jej zeptal, jestli na střeše Chrámu svatého Víta sedává často.
Zdálo se, že je docela rád, že si má s kým popovídat. „Párkrát do
roka se sem vypravím,“ odpověděl, „ne že by se mi tady nějak zvlášť
líbilo, dělám to kvůli Felixovi.“ Prostrčil ruku mezi dráty klece a pohladil ptáka po hlavě. „Stýská se mu po výškách, a tak jej musím čas
od času vzít na nějakou vysokou střechu nebo věž, jinak dostává
deprese, nechce jíst, a co je nejhorší, slábne mu paměť!“
„Proč je důležité, aby měl pták dobrou paměť?“ podivil jsem se.
„Z toho prostého důvodu, že mě jeho paměť živí. Felix je rituální
recitační pták. Vidím, že nejste z našeho města, u nás zná Felixe
každé malé dítě.“
„Musím se přiznat, že jsem o recitačních ptácích opravdu ještě
neslyšel.“
„Bez recitačního ptáka se u nás neobejde žádná významnější
společenská událost. O instituci recitačního ptáka je dokonce
zmínka hned v druhém článku naší ústavy. Recitační pták umí
nazpaměť národní epos Zlomená lžička a při slavnostech z něho
recituje předepsané pasáže. Epos vypráví o založení našeho města
uprostřed pralesa a je delší než Ilias a Odysseia dohromady.“
„Nemohl by mi Felix něco přednést?“
„Ale jistě. Zarecituje vám třeba pasáž, která se týká místa, kde
teď právě jsme.“
„Střechy Chrámu svatého Víta?“
„To zrovna ne, ale temene kopce, na kterém chrám stojí. Felixi:
Navečer dorazil…“ Pták několikrát přešlápl z nohy na nohu, dal
hlavu na stranu a začal skřehotavým hlasem recitovat: „Okraje říší,
kam nedosáhne moc zákonů středu…“
 77 
Mladík vyskočil tak prudce, že málem sjel po strmé střeše, musel jsem jej chytit za rukáv. „Proboha, co to meleš?!“ okřikl Felixe.
„To přece není Zlomená lžička!“ Otočil se ke mně a řekl omluvně:
„Opravdu nevím, kde se takové věci učí, ještě mě tím přivede do
maléru.“ Pak znovu promluvil na ptáka: „Tak a teď už dost hloupostí:
Navečer dorazil…“
Tentokrát pták začal skřehotat správný text, odříkával jej však se
zjevnou nechutí, a když se na něj jeho pán nedíval, dělal zhnusené
obličeje:
„Navečer dorazil na vrchol kopce k otvoru sluje,
jež vraty ze zlata zavřena byla; vzácný kov svítil
v paprscích slunce, jež k vzdáleným černým
                                                                pralesům kleslo,
červeně zářilo, tak jako krvavá Dargúze hlava,
když drápy tygra se do tváře zatly, na bílý
                                                                                mramor
svatá krev kapala v poledním žáru, vznešená
                                                                                  družka
ne právem rvala si vlasy na stinné terase zahrad,
bláhová, vždyť pouze dotykem bělostných špičáků
                                                                                     tygra
smrtelník mdlý a zmatený zářícím božstvem
                                                                              se stane.
Z hlubokých lesů pod slují stoupala pára a místy
okrouhlá stříška zlatého chrámku nad stromy
                                                                                     čněla,
ve kterém zbožné dívky lechtaly lesního boha.
Údolem chladná se vinula řeka, s ostrovy, na nichž
nevrlí démoni sídlí, jezdící na hřbetech brouků,
kteří jsou větší než člověk a zpívají oplzlé písně…“
 78 
„Tak už dost, Felixi,“ přerušil ptáčník svého chovance. „Tahle
pasáž podle mínění exegetů obsahuje popis pražské kotliny
v době, kdy sem přišel zakladatel města, hlavní hrdina eposu. Byl
královským synem a sedmým Dargúzovým vtělením. Na svatbě
svých dvanácti sester se sousedním králem z roztržitosti zlomil
lžičku a král to pokládal za nezdvořilou narážku na příhodu, která
se stala jednomu z jeho předků: ten bojoval celý den ve slunečním
žáru na vyprahlé pláni se zlou rostlinou, a promeškal tak okamžik,
kdy se na kamenné zdi jeho paláce mravenci seskupili do slov
věty, ve které se mluvilo o spánku na chrámovém schodišti rozžhaveném sluncem a o monotónním šumění fontán na širokých
prázdných náměstích. Král se urazil a na oplátku se začal posmívat
tomu, že v zemi našeho hrdiny jsou nejvyšší autoritou ve věcech
náboženství zelení ještěři (což byla i nebyla pravda, ale to teď
nechme stranou). Podnapilý héros popadl těžký zlatý pohár, na
jehož bocích byl reliéf zobrazující bitvu galér na jezeře, a roztříštil
jím královi hlavu. Když se ptal ve věštírně, jak by se mohl očistit
z vraždy, řekla mu kněžka, že musí hned odejít z království a založit
město uprostřed hlubokého pralesa, v místě, kde uvidí domorodce,
kteří mluví neznámou řečí a uctívají sochu okřídleného psa, stojící
na mýtině. Ale nemohu vám vyprávět obsah celého díla.“
„Chovat recitační ptáky musí být krásné zaměstnání,“ řekl jsem.
Snažil jsem se ptáčníkovi zalichotit, abych se od něho dozvěděl
nějaké zprávy o druhém městě, když už jsem se svým pátráním
neuspěl u ospalého panteistického prodavače. „Určitě máte k vaší
staré poezii hluboký vztah.“
„Ani ne, proč? Můj osobní názor je, že celý epos je nepříliš zdařilé
falsum z minulého století.“
„Potom nechápu, proč jste si vybral právě tohle povolání!“
„Ale prostě proto, že za ptačí recitaci při slavnostech se velmi
slušně platí, to je vše. A nějaké slavnosti se konají pořád. Naši jsou
jako děti, pořád něco slaví, jsou směšní s tím svým folklórem. Pořád
 79 
se chlubí, že jejich obřady jsou utajeným předobrazem řádu vašeho
světa a že skrývají jeho zapomenutý smysl: já o tom pochybuju,
řekl bych, že je to spíš naopak, že spleť rituálů, která drží pohromadě život našeho města, je jen zmateným odrazem historických
událostí, které se odehrály ve vašem světě (my jsme se se svým
kultem počátku a opakování na žádné dějiny nikdy nezmohli), že
temná dogmata naší mytologie jsou jen rozmazané napodobeniny
a náhražky vašich logických zákonů. Naši říkají, že tu byli tisíce let
před vámi, ale svá pyšná tvrzení opírají jen o přepjaté a nevkusné
legendy podezřelého původu, bůh ví, jakými norami jsme se sem
připlazili, abychom obydlili prázdné okraje a dutiny prostoru, který
jste vybudovali, parazitujeme na vašem městě, naše mýty vznikají
z odpadků vašeho myšlení. Ostatně na tom vůbec nezáleží. Ale vidím, že Felix už spí, budu muset jít. Moc mě těšilo, že jsem se s vámi
setkal, snad se tu zase někdy uvidíme.“
Ptáčník popadl klec s Felixem a rychle zmizel ve tmě. Ještě nějaký čas jsem seděl na chrámové střeše a díval se na smutná světla
vzdálených luceren, pak jsem se vznesl a pokračoval jsem v letu. Ale
účinek létací tekutiny už slábl, letěl jsem těžce, už jsem spíš jen zadržoval máváním rukou pád, a tak jsem se raději snesl do temného
Jeleního příkopu. Zabořil jsem se nohama do neporušeného sněhu,
nade mnou se proplétaly tmavé koruny vysokých stromů, strmě
stoupaly zasněžené svahy, docela nahoře se černaly proti obloze
zdi a střechy Hradu.
 80 
13
Karlův most
Příští noci jsem šel Mosteckou ulicí, přede mnou unaveně kráčel
starý muž, viděl jsem plandavé kalhoty a sehnutá záda ve vatované
bundě, která připomínala oblečení metařů z naší části města. Tlačil
před sebou dvoukolový vozík, který byl plný různých plechovek
a pytlů a ze kterého trčely dřevěné násady nějakého náčiní. Když
došel na most, zastavil se před sousoším svatého Kosmy a Damiána
a otevřel nenápadná dvířka, skrytá v podstavci. Jak je to zvláštní,
celý život jsem chodil skoro každý den po Karlově mostě a nikdy
jsem si nevšiml, že podstavec sousoší je otevírací. Za dvířky byl
vyhloubený prostor, vycházelo z něho světlo a dopadalo na sníh.
Vyleze ze sochy skřet, vysune se z otvoru hlava draka nebo se z něho
vyvalí rudý proud lávy, stoupající z podzemního jezera?
Ze světlého otvoru vyskočil malý, asi půl metru vysoký los s fosforeskujícím lopatkovitým parožím. Začal vesele poskakovat po
sněhu, snažil se strčit hlavu do pytle, ve kterém bylo asi krmení.
Muž ve vatované bundě odehnal losa metlou, kterou vytáhl z vozíku, potom pečlivě vymetl dutý prostor za otevřenými dvířky,
nastlal dovnitř čerstvé seno z pytle, vyndal z dutiny misku, nalil do
ní z plechovky vodu a dal ji zpátky do sousoší. Když skončil, dotlačil vozík k protější soše svatého Václava. I tady otevřel v podstavci
dvířka, i tady se za nimi objevila osvětlená dutina, ze které vyskočil
malý los. Muž vymetl vnitřek svatého Václava, nastlal do něho seno
a nalil do misky vodu. To se opakovalo i u všech dalších soch na
mostě. Dvířka zůstávala otevřená, losi, kteří z nich vyskakovali, se
po dobu krmení mohli prohánět po sněhu.
Sledoval jsem zpovzdálí cestu krmiče od sochy k soše; když
jsem došel ke svatému Augustinovi, strčil jsem ze zvědavosti hlavu
 81 
dovnitř. Ucítil jsem pach chléva a uviděl jsem, že celý podstavec
i celá socha jsou duté, dutý prostor zevnitř sledoval vnější obrys
sochy: ukázalo se, že kámen má ve skutečnosti tloušťku jen asi dva
centimetry. Vnitřní prostor byl osvětlený žárovkou, jež visela nahoře
v duté hlavě hipponského biskupa, miska s vodou stála ve výklenku,
který tvořil dutý vnitřek boty šlapající na bludařské knihy Maniho
a Valentina. Druhé město se zdá být přeplněné sochami, pomyslel
jsem si, a jeho obyvatelé ještě lstivě využívají našich soch a dělají
si z nich chlívky pro svá domácí zvířata. Nejenom že se zabydleli
v koutech a prohlubních našeho prostoru, ale ještě nám vyvrtávají
nové dutiny do našich věcí, jimž tak důvěřujeme a jež pokládáme za
poctivě plné. Jak rychle by se asi ztratila jistota našich gest, kterými
vymezujeme svůj prostor, kdybychom věděli, že tvary, jichž se tak
samozřejmě dotýkáme, jsou leckdy jen tenké slupky obalující tmu
doupat podivných zvířat. Přitom musíme počítat s tím, že nastane
čas, kdy se tenký povrch věcí prodře a děrami, které se v něm objeví,
na nás zamžourají zkoumavé oči lemurů vnitřků.
Usoudil jsem, že muž ve vatované bundě je patrně nějakým
zřízencem ve službách magistrátu druhého města. Kromě krmení
losů měl zřejmě na starosti i jiné práce: na vozíku měl také brašnu
se složenými plakáty a plechovou nádobu, v níž šplouchalo tekuté
lepidlo; mezi sochou svatého Františka Borgiáše a sochou svatého
Kryštofa se zastavil, vytáhl jeden z plakátů a začal jej rozkládat.
Na jeho obličej dopadlo světlo lucerny a já s údivem poznal, že je
to člověk, který mi v Malostranské kavárně vyprávěl o tajemných
dveřích v bytě své milenky a kterého v polovině věty odvezla
mramorová tramvaj.
Nevěděl jsem, na co se ho mám dřív zeptat. „Co je v zelené
tramvaji? Kam vás zavezli? Přinutili vás, abyste jim dělal sluhu?
Nebojte se, pomůžu vám utéct. Povězte, co jste viděl za bílými dveřmi!“ Podíval se na mne lhostejným pohledem, a aniž řekl jediné
slovo, pokračoval ve své práci. Rozložil plakát a pečlivě jej přilepil
 82 
na kamenné zábradlí mostu. Pak s vozíkem popojel ke svatému
Kryštofu a začal tahat z vnitřku sochy losa, kterému se nechtělo ven.
Stál jsem zmatený vedle plakátu, bíle svítícího ve světle lucerny.
Text na plakátu byl kupodivu vytištěn naší abecedou; četl jsem:
„Co se skrývá za tajemnými dveřmi? Staneme se po smrti bílými
sochami na ostrovech? Recitační pták Felix obviněn z krádeže
v samoobsluze. Fyzici se ptají: vznikli mostní losi už v první vteřině
po velkém třesku? Maniak, který na věži surově zabil žraloka, dosud nedopaden. O těchto a mnoha dalších zajímavostech se dočtete
v novém čísle časopisu Zlatý dráp. Čtěte Zlatý dráp, časopis, který
letos oslavuje 3500 let od svého založení, časopis, kterým si naše
vznešená patronka zakryla tvář, když v tichém odpoledni začaly na
bílých zdech paláce vyvstávat fresky, na nichž byli zobrazeni hadi
a lesklé stroje.“
Chlívky byly ve všech sochách na mostě, jen v sousoší svaté
Barbory, Markéty a Alžběty byl místo chlívku bar. Před sousoším
se na sněhu vratce tyčily čtyři vysoké barové stoličky. V otvoru
v podstavci bylo vidět horní polovinu těla barmana v bílém saku,
za ním stály na policích pečlivě vyrovnané řady lahví, nahoře
v dutých tělech soch svítila barevná barová světla. Muž, kterého
unesli v tajemné tramvaji, postavil opodál svůj vozík a posadil se
na stoličku. Barman před něho postavil na kamenný pult sklenici
s černým nápojem, ze kterého stoupala světélkující fialová pára.
Usadil jsem se na vedlejší stoličce, opřel se loktem jedné ruky o barový pult a druhou rukou jsem uneseného zatahal za rukáv. „Tak jak
to bylo s těmi dveřmi a s tou tramvají? Vyprávějte mi všechno, moc
vás o to prosím, je to pro mne hodně důležité,“ naléhal jsem na něj.
Krmič losů se jen obrátil na druhou stranu, díval se na temný svah
Petřína a mlčel. Zato se ozval barman, vyklonil se ze sochy a řekl
rozhněvaně: „Že se nestydíte, takhle mluvit se starým člověkem!
Nejradši bych vám jednu vrazil. Uvědomte si, že i hulvátství má
své meze. Tady jste ve slušném podniku, a ne v nějaké podmořské
 83 
knajpě, kde piští opilé chobotnice. Dělám tu už léta, pamatuju lepší
doby, kdy ještě ve všech sochách byly krásné bary  to bylo předtím, než se na mostě začali roztahovat s tím nesmyslným chovem
losů , zažil jsem tu leccos, ale takové oplzlosti jsem opravdu ještě
neslyšel.“
Všichni losi, kteří vyskákali z dutin soch, se shlukli do jednoho
stáda, prošli staroměstskou mosteckou věží, přeběhli Křižovnické
náměstí a zmizeli v ústí Karlovy ulice. Šel jsem za nimi, jejich paroží
osvětlovala sníh a zářila ve skleněných výlohách tmavých obchodů. Když losi došli na místo, kde se před vchodem do Klementina
Karlova ulice rozšiřuje v malé náměstíčko, rozutekli se a začali se
honit po sněhu. Stál jsem vedle velkého okna vinárny UHada, které
sahalo až k zemi, nízká závěj sněhu se plazila podél jeho spodního
okraje. Uvnitř bylo zhasnuto, na tmavém skle se míhaly odlesky
svítícího paroží. Ve slabém světle pouliční lucerny jsem uviděl, že
ve vinárenském křesílku sedí za oknem dívka ve světlých šatech
a dívá se zamyšleně na náměstí. Byla to Klára-Alweyra.
 84 
14
Vinárna U Hada
Vešel jsem dovnitř a posadil se vedle Alweyry. Bylo mi teď jedno,
jestli má opět ve tmě schované nějaké zvíře s ostrými zuby. Mlčeli
jsme, dívali jsme se na malé losy prohánějící se po sněhu. Jedna
polovina Alweyřiny tváře byla tmavá, druhá svítila odleskem
venkovní lucerny. „Také já se dívám přes sklo na chladná světla,“
usmála se unaveně. „Zašla jsem už příliš hluboko do pralesa. Lákal
mě oheň počátků; když mi otec ukázal cestu nazpátek, myslela jsem,
že jsem blízko zapomenutému domovu…“ Odmlčela se, losi skákali
dlouhými plavnými skoky, jejich paroží kreslila ve tmě světelné
čáry. Z Liliové ulice přijely parní sáně, stály na nich varhany, na
které hrála žena ve večerních šatech třpytících se ve světle luceren, sáně přejely přes zasněžené náměstíčko a zmizely v tmavém
záhybu Seminářské ulice. „Ale návrat je vždy nemravný,“ promluvila
znovu ve tmě Alweyra, „láska k počátku je mdle se uzavírající kruh,
monotónní incest, ze kterého stoupá zhnusení. Budeme ležet na
chladných prostěradlech a fascinovaně hledět na zářící geometrické
obrazce, vznášející se ve tmě; v ložnicích budou přes naše těla přelézat langusty, které hledají ledovou hvězdu ukrytou v hloubce domu.
Když se vracíme, setkáme se vždycky s obludami, hrají v pokojích
našeho dětství slizké ‚Člověče nezlob se‘ s figurkami vyřezanými
z masa. Proč jsem jen překračovala hranici, která bledě a lhostejně
světélkovala na koberci v koutě pokoje! Ano, město, ve kterém
jsme žili, není náš pravý domov, ale jak říkají přístroje na filosofii
v hloubce lesa, důstojně žít se dá jedině v cizině… Domov, dědičné
pole, ráj oblud… Touha po počátku a po domově je past nestvůr:
když se jednou obrátíme zpět, není možné se zastavit v čase, příliš
pozdě poznáváme, že domov, kam se vracíme, není známý dům, ale
 85 
prales a bažiny, které tu byly před domem a jejichž dech prosákl
základy domu, ovládl jeho ovzduší a lstivě pronikl do řádu domova;
uniká nám, protože se vtělil do akcentů a melodie zákonů: ale akcenty a melodie jsou tím, co ve skutečnosti v zákonech vládne. Dům
byl jen bílý obraz ve snu pralesa. Počátek zabíjí, pramen je vždy
plný jedu. Není kam se vracet, nejpodezřelejší radosti Lotofágů jsou
čistší než Ithaka na konci cesty…“
Z jednoho tmavého okna se ozvaly zvuky manželské hádky,
byl slyšet vzteklý mužský hlas a hystericky ječící ženský hlas, pak
se otevřely dveře na balkon a muž v pyžamu vystrčil ven velkou
alpakovou sochu generála, který seděl s tasenou šavlí v ruce na
vzpínajícím se koni, nato se na balkoně objevila žena v noční košili,
odstrkala sochu zase nazpátek do bytu a zabouchla dveře. Alweyra
mi položila hlavu na rameno, šeptala: „V temné Asii koutů se smaragdový had zakusuje do vlastního ocasu. Dargúz je krutý, požírá
čas, ze skleněných hvězd vysílá vojska soch na noční schodiště
domů. I kdybychom vyhráli temnou válku se sochami, bude to
vítězství plné hnusu, které nás nakonec vyžene do neskutečných
a zářících motorestů. Dění se pozvolna proměňuje v nepřetržitou
odpornou slavnost. Hnusí se mi tíživá nesmrtelnost v rozlehlých
sálech, kde záclony vlají ve vysokých oknech a kde levharti tiše našlapují na měkkých bílých kobercích. Počátek je něco hrůznějšího
než chaos, chaos je pořád ještě doplňkem řádu a patří do našeho
světa, kdežto počátek je…“ Unaveně hledala unikající slova, před
oknem se objevila dvě mláďata sfingy  lví koťata s hlavami pětiletých děvčátek, zabouchala tlapkou na sklo a s hihňáním utekla;
„… počátek je tichý přiblblý chechtot šíleného boha, z něhož se
bude artikulovat Slovo…“
Objal jsem ji a přivinul k sobě, po tváři mi přejely husté černé
vlasy; vzpomněl jsem si na bloudění křovím nočních zahrad v létě;
ovanula mě tajemná a smutná vůně neznámých těl přibližujících se
ze tmy. Losi odpočívali na sněhu. Nevěděl jsem o ničem, čím bych
 86 
Alweyru utěšil. Hladil jsem ji po vlasech, z prázdnoty a tmy vyrůstala jen poslední útěcha, kterou přináší soucit, bezdůvodný, a proto
nevyvratitelný, soucit, jenž podivně váže jsoucna ještě tehdy, když
zbude jen nechutně vlažná materie bytí, převalující se z tvaru do
tvaru ve snu času, soucit, jenž se jemně dotýká povrchů ještě tam,
kde v lhostejně se vlnícím moři bytí ztrácí smysl i sám hnus. Mlčky
jsme se k sobě tiskli, dvě těla, kterými cosi sahá do tmy a mrazu,
stejně nestvůrní jako všechny příšery ploužící se po pláních hvězd.
Ze Seminářské ulice vyjely sáně tažené šestispřežím mechanických psů z bakelitu; každému ze psů trčel ze zad velký natahovací klíč, nohy, jejichž části byly spojené v kloubech šrouby,
toporně a s tichým cvakáním kmitaly nad sněhem. Sáně byly černě
nalakované, jejich zadní část se v oblouku zvedala a tvořila opěradlo
pohodlného, rudě vypolstrovaného křesla: v křesle seděl Alweyřin
otec, pod rozepnutým bobřím kožichem měl na sobě číšnický oblek, ale kolem krku mu visel těžký zlatý řetěz, na kterém se houpal
diamantový mořský koník. Uprostřed náměstíčka se mechaničtí
psi zastavili, snad proto, že doběhla péra, která je poháněla; pohyby jejich nohou se zpomalovaly a stávaly se trhavější, až nakonec
úplně ustaly. Losi psy obklopili a strkali do nich čumáky, psi padali
bezvládně do sněhu. Číšník neklidně bloudil pohledem po fasádách
domů, zdálo se, že se snaží proniknout tmu zhasnutých místností
za okny. Vlezl jsem pod stůl a stáhl Alweyru s sebou. Ozvalo se volání, ve kterém zněla netrpělivost a úzkost: „Alweyro! Kde vězíš?
Zapomněla jsi, že je zítra slavnost, že budeš přijata mezi Dargúzovy
kněžky? Tolik ses na to přece těšila! Je už čas se chystat, už se na
schodištích tlačí zástupy gratulantů, už pobublává šampaňské,
kutálejí se kuličky kaviáru, už promazávají vazelínou stroje na výrobu oblačných soch…“ Sevřel jsem Alweyřinu ruku, ale vyprostila
se mi, mlčky vstala, prošla jako ve snu kolem velkých oken vinárny
a vyšla ven. Její otec hned vyskočil, přiběhl k ní a objal ji; dovedl
dceru k saním, usadil ji do křesla a nervózně na ni házel těžké tmavé
 87 
plédy, jež ležely vedle křesla. Nakonec jednoho po druhém natáhl
psy, odkopl vztekle losa, který se mu připletl pod nohy, a naskočil
do saní: ty se rozjely a zmizely v tmavém ústí Liliové ulice. Za chvíli
přišel zřízenec, losi se k němu seběhli; přepočítal všechna zvířata
a hnal je zpátky ke Karlovu mostu.
 88 
15
Prostěradla
Ještě dlouho jsem seděl za oknem a díval se na prázdné náměstíčko.
Začaly se mi klížit oči, z polospánku mě vytrhl hřmot blížícího se
automobilu: otevřel jsem oči a uviděl jsem, jak od Clam-Gallasova
paláce přijíždí popelářský vůz; byl celý skleněný, průhlednými
stěnami bylo vidět hromadu třpytících se zlatých šperků, po kterých se plazili zelení hadi, uprostřed šperků se tyčila rozsvícená
pokojová lampa na kovové noze a pod ní stálo bíle povlečené lůžko,
na němž se objímali nazí milenci. Vůz se zastavil před hospodou
U Modré štiky, popeláři seskočili se stupátka na jeho zadním konci
a přivalili popelnice, které stály na chodníku. Když sklápěcí mechanismus převrátil popelnice do vnitřku vozu, vysypaly se z nich
další šperky a další vlnící se zelení hadi, šperky se kutálely kolem
lůžka, hadi se ovinovali kolem stojanu lampy. Když milenci uslyšeli
chřestění zlata, přitiskli se k sobě ještě pevněji a zrychlili své pohyby. Znovu jsem zavřel oči, slyšel jsem, jak popelářský vůz odjíždí,
jeho zvuk slábl, až se ztratil za zdmi.
Ozvalo se vzdálené vrčení, které neustále sílilo. Za chvíli se nad
náměstíčkem objevila bílá helikoptéra, na jejím spodku byla namalovaná hlava řvoucího tygra. Snesla se níž, kymácivě se zastavila
nad sněhem ve výšce stojícího člověka. V jejím okně se rozsvítil silný reflektor, kužel ostrého světla klouzal po fasádách domů, osvětlil
vnitřek prázdné hospody, vyšplhal se nahoru do podkroví a sjel zase
dolů, pronikal do tmavých pokojů. Nečekal jsem, až zlověstné světlo
vnikne do vinárny, zmizel jsem zadním východem do vnitřku domu.
Procházel jsem spletí tmavých chodeb, průjezdů, dvorků
a schodišť. Zastavil jsem se na zasklené pavlači, jejíž okna vedla do
malého dvorku, na jeho zasněženém dně stálo černé klepadlo na
 89 
koberce. Vrčení helikoptéry jsem už neslyšel. Bylo ticho, jen z kohoutku vodovodu na konci pavlače kapala voda do oprýskané mísy
a za nějakými dveřmi se ozývalo chrápání. Otevřel jsem poslední
z řady dveří, domníval jsem se, že se jimi dostanu ven z pavlače, ale
ukázalo se, že to jsou dveře bytu. V tmavé předsíni na mne zavanul
pach kabátů a bot, procházel jsem těsnými neosvětlenými pokoji, až
jsem se dostal do ložnice. V okně byla vidět mlčenlivá fasáda domu
na protější straně ulice. Byt byl studený a prázdný. Ozval se šramot:
polekal jsem se, až jsem vykřikl, ale byla to jen kočka, která odkudsi
vylezla; připlížila se ke mně a zkoumavě si mě prohlédla svítícíma
očima. Můj pohled padl na rozestlanou postel, dostal jsem chuť
trochu se prospat; sházel jsem se sebe šaty a ve spodním prádle
jsem vlezl pod těžkou studenou peřinu.
Ležel jsem a díval se na řadu tmavých oken protějšího domu.
Pak jsem se obrátil na druhý bok, přitom jsem natáhl ruku do tmy,
mé prsty však nenarazily na žádnou zeď. To mě znepokojilo. Neoctl
jsem se opět na okraji nějaké jeskyně, v jejíž hloubce na mne někdo
číhá? Klekl jsem si na postel a lezl po čtyřech po houpajících se
matracích do tmy, postel stále nekončila, naopak se ještě rozšířila,
postavil jsem se a šel jsem po měkké planině, pohupující se pod
mými bosými chodidly, pokryté pomačkanými prostěradly, polštáři
a peřinami, které mdle osvětlovala jakási polární záře, chvějící se
nad bílou plání, záhyby prostěradel a zmuchlané peřiny v jejím bledém světle vypadaly jako ležící gryfové a sfingy. Prodíral jsem se
peřinami jako závějemi, zamotával jsem se do nich a padal jsem
na pláň, která vždy měkce ztlumila můj pád a rozhoupala se pode
mnou. Místy se ozývalo oddechování spáčů, mumlání ze sna a výkřiky nočních děsů, tu a tam se má noha dotkla spícího těla. Zvedl
se mírný vítr, pláň se rozvlnila nadouvajícími se prostěradly, jejich
šelest se mísil s dechem spících.
Peřinová pláň se začala zvedat, přede mnou se objevily svahy
pokryté prostěradly a peřinami, po prostěradlech sjížděli lyžaři
 90 
a lyžařky oblečení do pyžam, nočních košilí a spodního prádla.
Došel jsem k prosklené stavbě s příkrou střechou, která připomínala bufet Na rozcestí v Krkonoších, před domkem byly do mezer mezi matracemi zastrkané lyže, které zdobila drobná kvítka,
proužky a jiné vzorky peřinových povlečení. Vstoupil jsem dovnitř,
v místnosti seděli u stolků lidé v nočních úborech. Posadil jsem se
k oknu a díval se na lyžaře na svahu. U vedlejšího stolku seděly dvě
dámy v růžových nočních košilích, slyšel jsem jejich rozhovor:
„Nepůjdeš s námi zítra na hřebeny?“
„Mám strach; hlásili lavinové nebezpečí, pořád nemohu zapomenout na to, jak mou spolužačku zavalila lavina a jak ležela
několik hodin ve tmě pod peřinami, než ji vyčenichal lavinový
pes. Vymyslela tam za tu dobu báseň, ve které se mluví o zlatých
motocyklech zářících v mozku prozřevšího a o tom, proč je třeba, aby poražení měli soucit s vítězi. Slova z této básně o ovcích
tvrdošíjně odkudsi tahajících v tlamách dlouhé a tlusté elektrické
kabely do kavárny hotelu Evropa, plné hostů, kteří jsou z počínání ovcí smutní, se stala námětem velké fresky, před níž můj
švagr, vracející se z filosofického kongresu, kde přednesl referát
o tom, že hlavní problém metafyziky je třeba rozřešit na způsob
oříškového müsli, byl přepaden prodavačkami ryb, které jej
bily pěstmi do obličeje a volaly na něj: ‚Dobře utajená síť dálnic
se zlatou vozovkou je stejně nóbl jako zvíře, které všichni loví
v klavírních sonátách, udělej nám novou Sněhurku, vole!‘ Ani
potom však nedokázal odpovědět na otázku, co vlastně myslel
hlavním problémem metafyziky.“
„To je opravdu smutné.“
Byl bych rád pronikl dál do tajemného prostoru, pokoušel jsem
se vylézt na matracovou horu, ale svah po nějakém čase začal být tak
příkrý, že jsem to musel vzdát. Sestoupil jsem zase dolů, chtěl jsem
pohoří obejít, ale měkké hory s peřinami na dně temných proláklin
se zvedaly stále strměji. Uslyšel jsem tiché vrčení a zneklidněl jsem.
 91 
Nad plání se objevila blikající červená světélka, která se ke mně
rychle blížila. Byla to helikoptéra s obrazem řvoucího tygra. Začal
jsem utíkat, ale za chvíli jsem se zamotal do prostěradla a upadl jsem
na matrace. Helikoptéra se zastavila, vznášela se nízko nad plání;
prostěradla, probuzená vichrem, který rozpoutala točící se vrtule,
se zvedala a tančila ve vzduchu šílený tanec. Oslepilo mě prudké
světlo reflektoru, ozval se tvrdý hlas, znetvořený megafonem:
„Jste obviněn z nezákonného překročení Hranice, z vyzvědačství,
z úmyslného zabití posvátného žraloka a z vyslovování zakázaných
samohlásek. Přestaňte klást odpor, lehněte si na břicho a dejte ruce
za hlavu!“ Dal jsem se do běhu, utíkal jsem mezi chladnými gejzíry
prostěradel šlehajícími do prostoru v ostrém světle reflektoru, které mě stále sledovalo. Jemným hlasem, připomínajícím zvonkohru,
se ozval palubní kulomet; náboje se zarývaly do polštářů a peřin,
z trhlin stoupala oblaka peří a vznášela se mezi vlnícími se prostěradly. Naučil jsem se při běhu využívat péra matrací, skákal jsem
dlouhými skoky, a čím prudčeji jsem dopadl na pláň, tím výš a dál
mě matrace zase vymrštila, mé skoky se tak stále prodlužovaly, až
jsem nakonec prolétával nad hromadami peřin a nad spícími těly
oblouky, které byly dlouhé několik desítek metrů. Helikoptéra mě
však obletěla a jako veliký odporný hmyz na mne teď nalétávala zepředu; padl jsem na načechraný polštář a díval se, jak se helikoptéra
blíží a klesá, jak se prostěradla zvedají stále výše: jedno z nich se
zapletlo do vrtule, helikoptéra zakolísala a upadla na bok do peřin,
vrtule, která se nepřestávala točit, rvala prostěradla, peřiny a matrace a vrhala peří, cáry látky a kusy molitanu z matrací do vzduchu,
pak se ozval výbuch, jehož zvuk připomínal spíš harmonický akord,
který zahrály desítky dechových nástrojů, a helikoptéra zmizela
v chladných modrých plamenech.
Zůstal jsem ležet na místě, kam jsem upadl, a trochu se prospal.
Byl jsem z divoké honičky tak vyčerpaný, že už jsem neměl sílu
k tomu, abych se vrátil k horám a hledal průsmyk, kterým bych
 92 
pronikl do hloubky jiného prostoru, a tak jsem se po postelové pláni
vrátil do tmavého bytu. Oblékl jsem se a chtěl odejít, když jsem
uslyšel rázné ťukání na okno. Za sklem stál na římse recitační pták
Felix. Měl jsem radost, že se s ním zase setkávám, hned jsem otevřel
okno, ale Felix zůstal stát venku, uklonil se a začal rychle recitovat
báseň, kterou se mi snažil přednést už při našem prvním setkání na
střeše Chrámu svatého Víta. Deklamoval verše s neúměrným pathosem a zdůrazňoval místa, která pokládal za obzvláště významná,
máváním křídel a kýváním celého těla, takže jsem měl strach, aby
nespadl s římsy.
„Okraje říší, kam nedosáhne moc zákonů středu,
kde barbar z plání s šikmýma očima
v hospodě u jednoho stolu s celníkem mlčky sedí,
krajiny vyhnanství, kde poražený žije podivné
                                                                                vítězství
na nekonečných procházkách podél řeky,
v tmavých zadních místnostech cukráren na
                                                                                náměstí,
lehce se dotýká věcí v němém a třpytícím se
                                                             prostoru bez cílů.
Lesk odpoledního slunce na skříni
                             a nesrozumitelné hlasy ze zahrady
stávají se novými, skvělými dějinami.
To, co na okrajích prosvítá trhlinami řádu,
jsou zbytky starší moci,
zapomenuté a přitom tajně vládnoucí
i v ozářených sálech hlavního města,
ozývající se v šustění šatů v pootevřených dveřích
                                                       do vedlejšího pokoje,
v šelestech, které sjednocují svět zvuků
a dávají teprve smysl slovům,
 93 
zbytky moci, jež využívá naše plány k pořádání
                                  monotónního pralesního baletu,
moci lhostejně se protahující v houští našich gest,
které je pro nás méně viditelné než zlaté síně
                                                                   v nitru pohoří.
Okraje, odkud zní táhlý zpěv oblud,
který zaslechneme jen v tichu noci…“
Při těchto slovech Felix přehnal máchání křídly, kterým doprovázel přednes, a opravdu spadl s římsy. Z hloubky se ozvalo
zděšené zavřeštění, ale naštěstí pták stačil pád zvládnout; za chvíli
zase vyletěl na římsu a pokračoval.
„Okraje, odkud zní táhlý zpěv oblud,
který zaslechneme jen v tichu noci,
kdy s chrčením spláchnutého záchodu v prvním
                                                                                     patře
a s hlasem vlaku na vzdálených viaduktech
                                                                            zoufalství
splývá v chladnou a nezapomenutelnou hudbu,
z níž se rodí naše exaktní pojmy: až ještěři
připlují na svých bílých jachtách, opět se v ní
                                                                           rozplynou.
Místa, kterým říkáme okraje, jsou tajným středem,
na jehož okrajích žijeme. Pták Felix, recitátor,
který seděl na rameni lesklých robotů bloudících
                                                                             galeriemi,
však praví: tento tajný střed je sám jen okrajem
vzdálenějšího středu, poslední střed září ve snu
za tisíci hranicemi, nikdy k němu nedojdeš,
i kdybys jak já míjel na cestách bílé kapličky
sunoucí se po stříbrných kolejích zešeřelým lesem,
 94 
kdybys jak já procházel kavárnami, kde číšníci
vytahují hostům z tašek svačiny a jedí je,
takže je zcela pochopitelné, že hosté začínají mít
                                                                       určité obavy
i ohledně obsahu sarkofágů, které zanechali
                                                                                 v šatně,
a skutečně: když je od šatnářky žádají nazpět…“
Tichým skokem vyskočila na parapet okna kočka, Felix opět zavřeštěl a rychle uletěl. Čekal jsem, jestli se nevrátí a neřekne mi ještě
něco o okrajích nebo o tom, co se stalo se sarkofágy v šatně, ale už
se neobjevil, a tak jsem vyšel z bytu a sestoupil po tmavém schodišti
do přízemní haly domu. Lunetovým výřezem nad domovními dveřmi byl vidět padající sníh ve světle pouliční lucerny.
 95 
16
Rejnok
Nahmatal jsem ve tmě studenou kliku domovních dveří. Dveře se se
skřípáním otevřely, do tmavé chodby vletěl sníh a švihl mě přes tvář.
Zjistil jsem, že jsem propojenými vnitřky domů prošel na Anenské
náměstí. Odkudsi se ozýval zuřivý štěkot střídající se s kňučením.
Rozhlédl jsem se a uviděl jsem, jak před portálem zrušeného kláštera velký pes doráží s vyceněnými zuby na rejnoka, se kterým jsem
se už setkal na Staroměstském náměstí a kterému se zřejmě přece
jen podařilo přežít rybí slavnost. Rejnok uhýbal na sněhu před psími zuby a bránil se elektrickými ranami. Pokaždé, když pes dostal
ránu, zakňučel a uskočil, ale hned se na rybu vrhl znovu. Bylo vidět,
že rejnok už je nesmírně unavený a že elektrické rány jsou pořád
slabší. Zato pes útočil stále zuřivěji, rejnok už krvácel na několika
místech, kde se do jeho tenkého těla zaryly ostré psí zuby; bylo zřejmé, že nerovný boj se chýlí ke konci. Přiběhl jsem k místu zápasu
a psa jsem zahnal. Rejnok ležel tiše a vyčerpaně na sněhu a krvácel
ze svých ran, jeho oči se na mne dívaly pohledem plným vděčnosti.
Pohladil jsem ho po studeném těle. Měl jsem u sebe malou placatou
láhev se starou mysliveckou a chtěl jsem dát rejnokovi napít, ale
pak jsem dostal lepší nápad. Vytáhl jsem z kapsy lahvičku, ve které
byl zbytek létací tekutiny, opatrně jsem rejnoka nadzvedl a přidržel
jsem mu lahvičku u úst na spodní straně těla. „Napij se,“ řekl jsem,
„to ti udělá dobře.“ Rejnok zelenou tekutinu hltavě vypil.
Když lektvar začal působit, rejnok hned svým zvířecím instinktem pochopil, co má dělat. Zavlnil lemem těla, vznesl se, plavným
letem obkroužil náměstí ve výšce druhého patra a zase se u mých
nohou snesl na sníh. Bylo vidět, že tekutina mu dodala novou sílu,
i rány na jeho těle přestaly krvácet. Rejnok však neodlétal, neustále
 96 
se ke mně vracel, přistál vždy u mých bot a trochu netrpělivě se na
mne díval. Zdálo se mi, jako by mě k něčemu vybízel. Náhle jsem
pochopil. Opatrně jsem se posadil na jeho plochý hřbet a zkřížil
jsem nohy jako Turek. Rejnok radostně zavlnil okraji svého těla
a vznesl se se mnou.
Opět jsem plul nad městem, ponořeným do tmy, mezi pomalu
se snášejícími vločkami sněhu. Noc už odcházela, na ulicích se objevovali první chodci z mé části města. Rejnok začal rozmáchlými
oblouky stoupat, za chvíli jsme vpluli do mraků. Vynořili jsme se
nad oblaky pod blednoucími hvězdami, rejnok plachtil stále výš,
dole se rozprostřelo temné oblačné moře, které se na východě
začínalo zjasňovat, za chvíli se na obzoru objevil vršek červeného
slunce a jeho paprsky rázem ozářily oblačnou pláň, která zrůžověla,
zároveň na růžové vyvstaly černé stíny záhybů pomalu se proměňujících vln. Rejnok zvolna letěl nad růžovým mořem, usadil jsem
se pohodlně na jeho hřbetě, odzátkoval jsem starou mysliveckou
a popíjel jsem; bylo mi jen líto, že rejnok má obě oči na horní polovině těla a nemůže krásný východ slunce nad mraky vidět.
Rejnok začal zvolna klesat, letěl teď se mnou ke slunci nízko
nad růžovou hladinou oblak a stále nabíral rychlost. Před námi
pomalu vystupovaly nad pláň dva oblačné sloupy, z obou se zformovaly sochy bojovníků sedících na koních s kopím v ruce; sochy
byly vysoké jako pětipatrový dům a byly obrácené čelem k nám:
asi to byly oblačné sochy, o kterých mluvil Alweyřin otec, umělci
z druhého města zřejmě znají nějakou technologii, jejíž pomocí
dokážou tvořit sochy z par. Obě sochy se pomalu měnily: zatímco
levý jezdec se proměnil v jehlan, na jehož hrotech byly připevněny
koule  ve stejné těleso, jaké je na srdcové devítce , pravý jezdec
zůstal, ale hlava jeho koně se proměnila v hlavu krásné ženy, která
se dívala směrem k nám a zasněně se usmívala. Nakonec se obě
oblačné sochy protáhly do výšky a zformovaly se ve dvě vztyčené
ruce, z nichž každá držela v křečovitě sevřených prstech naruby
 97 
obrácenou králičí kožku. (Co tím chtěl neznámý sochař asi vyjádřit?) Rudé slunce zářilo nízko nad obzorem mezi dvěma obříma
rukama, které vrhaly stíny přes celou růžovou pláň, rejnok teď letěl
neuvěřitelnou rychlostí těsně nad oblaky, mířil přímo mezi ruce,
které se přibližovaly a rostly, až jsme proletěli jejich přízračnou
branou. Obrátil jsem se a uviděl jsem, jak se za námi zvolna hroutí
a klesají zpátky do oblačného moře.
Rejnok zmírnil rychlost a začal klesat; létací tekutina už asi přestávala účinkovat. Ponořili jsme se opět do mraků, za chvíli se objevily střechy města, pokryté sněhem. Už nesněžilo, ulice byly plné
lidí. Když jsme prolétali okolo ochozu malostranské mostecké věže,
zahlédl jsem mezi jeho sloupy šklebící se tvář číšníka, Alweyřina
otce, ze stínu se vysunula hlaveň pušky. „Pozor!“ vykřikl jsem, ale
to už třeskla rána, rejnok sebou trhl a zakymácel se, z jeho hřbetu
vytryskla krev. Z věže se ozval zlomyslný smích. Strmou spirálou
klesal rejnok dolů k řece, pár metrů nad Kampou jsem s něho sklouzl a dopadl jsem do závěje sněhu shrabaného k okraji chodníku.
Rejnok zmizel pod hladinou řeky a už se nevynořil.
Celý den jsem chodil bez cíle po ulicích, odpoledne jsem se octl
na vzdáleném předměstí, kde si skupinky dětí hrály na sněhu mezi
dlouhými rovnými frontami starých činžáků. Někde nablízku bylo
nádraží, ozývalo se houkání lokomotiv a třeskot kovových nárazníků. Sedl jsem si do hospody, z jejíhož okna byl výhled na šedivou
tovární zeď táhnoucí se po celé protější straně ulice. Umakartové
desky prázdných stolů se leskly tichým světlem, v hospodě seděli
nad pivem jen tři tlouštíci a sledovali hokejový zápas na obrazovce barevného televizoru stojícího na polici na zdi. Výčepní seděl
s nimi; vstal a přinesl mi pivo, pak si zase přisedl k tlouštíkům
a komentoval spolu s nimi hru hokejistů.
Obrysy televizního obrazu se náhle rozostřily a zdvojily, zvuk
zmizel a chvílemi se objevoval nezřetelný signál nějaké jiné stanice.
„Už se to zase zlobí, jdi do hajzlu s takovou televizí, Venco. Kdy už to
 98 
dáš konečně spravit?“ řekl rozmrzele jeden z hostů výčepnímu. Ten
se bránil: „Opravář tu byl včera, vůbec neví, co s tím je. Musí tu někde
blízko bejt nějakej silnej vysílač, kterej ruší příjem.“ Šel k televizoru
a začal do něho bouchat pěstí. Po třetí ráně hokejový stadion úplně
zmizel a na obrazovce se objevil ostrý obraz rozlehlého interiéru
osvětleného umělým světlem. Ani mě nepřekvapilo, že jsem v něm
poznal vnitřek petřínského podzemního chrámu. Sedadla v chrámové lodi byla do posledního místa zaplněná, v uličce mezi dvěma řadami lavic se pohybovaly na pojízdných stojanech televizní
kamery ozdobené stejnými křečovitě zkroucenými ornamenty,
jaké se plazily po zdech chrámu. Před oltářem stála asi metr a půl
vysoká skleněná nádoba, až po okraj naplněná zlatavou tekutinou;
zepředu k ní byly přistavené schůdky. Nalevo od nádoby stál číšník
v nádherném černém ornátu s růžovými vzory. Napravo sedělo šest
dívek, měly na sobě bílá hedvábná roucha s vyšívanými zlatými
draky. Poslední z nich byla Alweyra.
Ozvala se tichá monotónní hudba, připomínající zvuky kapek
dopadajících na vodní hladinu. Číšník-velekněz si nasadil rituální
čepici, která byla vyrobená z chobotnice, ke koncům chapadel, trčících do výšky a vyztužených zřejmě uvnitř drátem, byly přivázané
malé zlaté zvonečky, jejichž cinkání se mísilo do tiché vodní hudby.
Tlouštíci se rozesmáli, výčepní se plácal do stehen a křičel: „To je
dobrý! Páni, podržte mě!“ Vstala první dívka, odložila plášť  v hospodě všichni ztichli a začali dávat pozor , nahá vystoupila po schůdkách a sklouzla do nádoby. Ponořila se celá, zmizela pod hladinu
asi na čtvrt minuty. Kapalina pomalu přetékala přes okraje nádoby:
byl to zřejmě med, byly slyšet pleskavé zvuky, s nimiž jeho kusy
dopadaly na chrámovou podlahu. Pak se dívka vynořila, oslepená
medem, číšník jí podal ruku a pomohl jí vystoupit z nádoby a sejít
po schůdkách. Postavila se strnule k levé straně nádoby, med kapal
se slepených vlasů a s celého těla. Do medu sestoupila každá ze šesti
dívek; když se jako poslední z nádoby vynořovala Alweyra, objevil
 99 
se na obrazovce detailní záběr její tváře zalité medem, dýchala ústy,
protože měla med v nose, zdálo se mi, že se na mne dívá ale obraz
se náhle rozkmital, a když se zastavil, byla na obrazovce ledová
plocha s hokejisty.
„To je dost,“ zabručel jeden z tlouštíků.
„To ale byla zase pitomost,“ komentoval druhý host přenos
z podzemního chrámu. „Jako tenkrát, když dávali tu velrybu ve
zdymadle u Janáčkova nábřeží.“
„Někdy je to docela dobrý,“ hájil výčepní svůj televizor. „Třeba
ta groteska, jak ten cvok bojoval na věži se žralokem, to jsme se
nasmáli.“
Vypil jsem ještě jedno pivo a civěl jsem na hokejový zápas.
Podzemní chrám se však už na obrazovce neobjevil. Zaplatil jsem
a vyšel na setmělou ulici, kde opět začal padat sníh.
 100 
17
Ve zdymadle
Vydal jsem se na cestu nazpátek ke středu města; podél rozlehlých
administrativních budov ze začátku století a podél mříží, za nimiž
se bělaly zasněžené parky, jsem scházel dolů k řece, foukal ostrý
vítr a vrhal mi do obličeje drobný pichlavý sníh, šel jsem s očima
přivřenýma do úzkých štěrbin, v nichž se rozpíjela světla pouličních
lamp a automobilů. Procházel jsem po nábřeží pod holými černými
stromy, na protější straně ulice se táhly tiché fasády s karyatidami
podpírajícími balkony, dole pod kovovým zábradlím tekla tmavá
řeka, neviditelná pro oči chodců, spěchajících z místa na místo, stejně
jako tichý život těl a jako přízraky koutů. Díval jsem se na tmavou
hladinu s chvějícími se světly, uvědomil jsem si, jak se za poslední dny
změnilo mé vidění: zasmál jsem se, už jsem jako ti ze skříní a komor,
vnímám už skoro jen zbytek světa, okraj, o jehož existenci v mém světě nikdo ani neví, zatímco tvary, mezi nimiž po léta bezpečně plul můj
pohled, se začínají rozplývat v mlze. Kdy se sám proměním v přízrak?
Když jsem míjel zdymadlo mezi nábřežím a ostrovem, vzpomněl
jsem si, co o něm říkali v hospodě. Opřel jsem se o studené zábradlí
a podíval se dolů. Oboje vrata propusti byla zavřená, hladina mezi
nimi byla na úrovni řeky nad jezem, ve stínu se tiskla ke zdi z kamenných kvádrů na ostrovní straně zdymadla dlouhá nákladní loď,
byly na ní nasypané kuželovité hromady říčního písku, na kterých
ležel sníh. Viděl jsem prázdný a tmavý vnitřek vyvýšené kapitánské
kabiny, prosklené ze všech stran. Přes můstek jsem se dostal na ostrov a po kovovém žebříku zabudovaném v kamenné zdi zdymadla
jsem slezl na palubu lodi.
Po schůdkách jsem vystoupil do kabiny. Na přístrojové desce
světélkovaly a tiše tikaly ciferníky, skleněnou stěnou byly vidět
 101 
mokré kameny zdí, červené světlo nad zavřenými kovovými vraty
propusti, které dopadalo na zasněžený keř, silueta věže u Jiráskova
mostu. Náhle se loď zakolébala. Hladina se pohnula a začala klesat,
díval jsem se, jak se jeden za druhým obnažují přitesané kameny ve
zdi. Po nějaké době jsem si uvědomil, že hladina už dávno musela
dosáhnout úrovně řeky pod jezem. Voda se však nepřestávala kamsi
ztrácet, vrata na obou stranách propusti už vystoupila nad hladinu:
ukázalo se, že stojí na kamenných zdech; loď tiše sestupovala do
neustále se prohlubující propasti ohraničené čtyřmi stěnami z čedičových kvádrů. V hloubce pod hladinou zazářila světla a stoupala
vzhůru: za chvíli se vynořila rozsvícená okna. Postupně vyplouvaly
další řady oken, okna byla ve všech čtyřech zdech, některá z nich
byla tmavá, ale ve většině se svítilo, za nimi byly vidět pokoje, které
se skoro nelišily od bytů v naší části města, až na to, že na stěnách,
vymalovaných válečkem, visely křiklavě kolorované reliéfy, jež zobrazovaly Dargúze požíraného tygrem. Z vody se vynořovaly stále
nové pokoje, stoupaly kolem skla kabiny a mizely ve výšce. V jednom
seděla rodina u večeře, v jiném plešatý pán v tričku luštil v novinách
křížovku, jinde se stará paní s drdolem skláněla nad šicím strojem.
Asi po hodině se loď zastavila. Podíval jsem se vzhůru: připadalo mi, že stojím na dvorku mrakodrapu, nade mnou svítila okna
několika desítek pater, svislé linie se sbíhaly v závratné perspektivě
k neviditelnému otvoru vysoko nahoře, odkud dopadaly na sklo kabiny drobné vločky sněhu. Občas někde nějaké okno zhaslo a jinde
se jiné okno rozsvítilo, občas se některé z oken otevřelo, objevila se v něm tmavá silueta, ozval se pronikavý ženský hlas, který
někoho volal. Těsně nad hladinou vedle boku lodi jsem uviděl okno
prázdného a tmavého pokoje, ve zdi naproti oknu tlumeně zářilo
matové sklo dveří, které vedly do vedlejší místnosti, kde se svítilo;
slabé světlo z druhého pokoje nechalo v přítmí vyvstávat obrysy nábytku a bledě se lesklo na hladkých plochách skříní a skel. Na stěně
nad těžkým koženým křeslem visel obraz, zdálo se mi, že v jeho
 102 
nejasných skvrnách rozeznávám rozesmátou, dozadu zakloněnou
Alweyřinu tvář ve vírech rozevlátých vlasů. Všiml jsem si, že okno je
pootevřené, a přelezl jsem z lodi do pokoje. Ucítil jsem pach starého
čalounění a rozeschlých vitrín, uslyšel jsem málo srozumitelné
ženské hlasy, které přicházely z vedlejší osvětlené místnosti. Po
špičkách jsem se přiblížil k obrazu: ukázalo se, že mě oklamalo šero,
na obraze nebyla Alweyra, nebyl to vůbec portrét, ale olejomalba
v pozlaceném sádrovém rámu (na jeho spodní části byl přišroubovaný oválný plíšek s číslem 2092), zobrazující moderní vzdušný
interiér jakési luxusní vily, širokým oknem a otevřenými dveřmi
na terasu se táhla čára mořského horizontu, rozpitá horkým vzduchem, za terasou se třemi lehkými proutěnými křesly, nepravidelně
rozhozenými po dlaždičkách tak, jak je někdo zanechal při vstávání,
s tenisovou raketou, šikmo opřenou o roh bíle nalakovaného zábradlí, bylo vidět oblý mořský záliv, na písku pláže leželi lidé v plavkách,
zmalátnělí horkem, nad pláží stoupal prudce vzhůru svah zarostlý
palmami a olivovníky, vysoko do svahu šplhaly vily, jejichž bílé zdi
svítily mezi listím. Na stěně, která byla kolmá k oknu a ke dveřím
na terasu, visel tmavý obraz a pod obrazem leželo na podlaze bezvládné tělo mladého muže ve světlém obleku, nad ním se sklánělo
a nelítostně se mu zahryzávalo do hlavy strašné zvíře  setkával
jsem se tedy opět s obvyklým motivem umění druhého města,
tentokrát však vraždícím zvířetem nebyl tygr, ale mravenec velký
jako dospělý člověk. Červená krev tekla po podlaze a vpíjela se do
třásní koberce. V přední části místnosti neznámý umělec namaloval
psací stůl, na jeho desce se povalovalo několik dopisů; na obálce
jednoho z nich bylo vidět hlavičku se slovy Société des Bains de Mer.
U okraje stolu ležela rozevřená silná kniha; na toto místo obrazu
dopadal pruh světla z vedlejší místnosti, a tak jsem mohl přečíst
text na jejích stránkách: byla to Odysseia a byl v ní tužkou podtržený verš „ó moi egó, teón aute brotón es gaian hikanó?“  v zemi
jakých lidí jsem se to, proboha, zase octl? , vedle na prázdném
 103 
okraji stránky bylo tužkou drobným písmem připsáno: „Po dlouhá
léta napjatá tětiva úzkosti se zadrnčením praskla, když se ve své
zlaté masce, zářící jedovatými odlesky nočních světel, nečekaně
zjevil Ten, který k ránu zpívá ve skříni. Tvary se zachvěly a pukly;
co se na nás vyřinulo, přicházelo z krajin za nejzazšími hranicemi
slasti a hnusu, z prázdných kufrů pod postelí. Kupodivu se ukázalo,
že tato neslavná láva ze zapomenutých vnitřků, valící se pomalu
protrženými povrchy, by snad byla s to zajistit jednotu světa, ve
kterou jsme přestali doufat už v pojízdných lázních, bloudících po
prázdných okresních silnicích mezi švestkovými alejemi, poprvé
v životě nás napadlo, že nestvůry jsou možná našimi přáteli. Co na
tom, že pojidlo rodící se jednoty bude páchnoucí břečka, hlavně že
naše tváře budou opět namalovány na bílé sloupy tyčící se uprostřed džungle. Na jejich vrcholcích sedí zelené opičky, od jezera je
slyšet řev jaguára. Ode dneška se budeme blížit ke každému břehu
s prázdnýma rukama a s úsměvem, který bude pohoršovat rodáky
víc než naše někdejší podrývání zákonů. Bude to zábavné. Nad naší
úpornou laskavostí nemůže nic na světě zvítězit, heslo Laskavost
k obludám, v němž se bude konečně zase mluvit o tichém cinkání
skleniček ve vitríně v bytech u trati, bude opět zařazeno do encyklopedie a založeno svatým obrázkem, na kterém bude bolestně
se třpytící katedrála z ledu. Zvěř, která bloudila v našich gestech,
se osvobodila a tančí teď každou noc na náměstí pod zvonicí. Už
se nám nic nemůže stát, není čeho se bát. Jemné dotyky vonné pleti
a skvělá práce ostrých zubů patří k téže slavnosti, která se šíří ze
souhvězdí na souhvězdí. Ať přijde Nausikaa s dívkami, ať se připlazí
pískem stádo oblud…“ Text končil čarou, která se táhla napříč přes
celou stránku a na jednom místě ji protrhávala; byla to asi stopa po
okamžiku, kdy se tomu, kdo psal tuto zvláštní glosu, zahryzl obří
mravenec do zátylku a odvlekl jej od stolu.
Na obraze, který visel na zdi nad mravencem a mladým mužem, byl pohled na Hlavní nádraží v Praze v noci, docela vzadu,
 104 
na poslední koleji pod svahem, stál odstavený vlak, jeho okna byla
tmavá, až na jedno, ze kterého vycházela silná nafialovělá záře. Přes
spleť kolejí, na nichž se odrážela záře z vlaku i červená a zelená
světla semaforů, se k osvětlenému oknu scházeli lidé přinášející
podivné dary, vlekli vycpaná velká zvířata a neurčitelné a složité
stroje, dva železničáři klopýtali přes koleje s rozměrným obrazem,
na kterém byl namalovaný restaurační sál hotelu, jaké bývají
v malých městech na náměstí vedle radnice a spořitelny, místnost
zaplavená smutným dopoledním světlem byla prázdná, až na bělovlasého pána, který se v hloubce boxu skláněl nad novinami, na
zdi nad ním visel obraz potemnělý kouřem, zdálo se mi, že je to
stejný obraz jako ten, před kterým jsem stál: obraz interiéru přímořské vily, v níž obří mravenec zabíjí mladého muže.
Po celou dobu, kdy jsem si prohlížel obraz na zdi a obrazy v něm,
se za skleněnými dveřmi ozývaly nezřetelné ženské hlasy a byl
odtud slyšet smích. Byl jsem tak zaujatý obrazy, že jsem zvukům,
které přicházely z vedlejšího pokoje, nevěnoval pozornost. Náhle
se mi zdálo, že za dveřmi někdo vyslovil jméno ulice, ve které bydlím. Postavil jsem se ke zdi vedle dveří a přitiskl jsem ucho k jejich
dřevěnému rámu. Uslyšel jsem ženský hlas, který pobaveně říkal:
„… neví ani, že tahle ulice je součástí staré a dlouhé cesty, která
vede městy, lesy a pláněmi k zlatému paláci v džungli, většina lidí
zapomněla na souvislost úseků cesty a na směr, který dal cestě
vzniknout a který jí stále skrytě vládne. Cesta se často ztrácí v krajině, nelze ji rozeznat v trávě, její okraje splývají s lemem lesa, její
milníky, ohlazené deštěm mnoha staletí a porostlé mechem, málokdo odliší od obyčejných kamenů. I ten, kdo tuší souvislost cesty,
začne pochybovat, když prochází dlouhé měsíce a roky jen chodbami venkovských hospod s vlhkým pachem omítky a s viklajícími
se dlaždicemi, dvorky zarůstajícími kopřivami, zablácenými úvozy,
pavlačemi s hromadami starých krámů, říká si, tyhle páchnoucí
prostory přece nemohou být cestou k paláci  když se vydával na
 105 
cestu, představoval si vznešené symetrie a průhledy mezi žulovými
pylony, myslí si, že už dávno z cesty sešel, a často vzdá své hledání
právě před nějakými zpuchřelými dveřmi, za nimiž už začínají
královské sály.“
„Ano,“ zasmál se druhý ženský hlas, „cesta je nejvíc cestou právě
tehdy, když se ztrácí v krajině, když se nám zdá, že už nevede dál: tehdy se rozplývá cíl, cíl, který nás na cestě vždycky jenom mate, protože
je naší představou, vrostlou do místa, z něhož vycházíme, a neustále
nás k němu stahující zpět; teprve tehdy máme naději, že dojdeme na
konec cesty, když na cíl i na cestu zapomeneme, když vstoupíme do
prostoru a necháme se vést jeho tichými proudy, královský palác se
zablyští na prahu noci mezi kmeny stromů tehdy, když už jsme dávno
zapomněli na své sny o tom, že jej jednou spatříme.“
„Jak je legrační,“ řekl třetí veselý ženský hlas, „neví, že konec
cesty ovládá všechny její úseky: jde po známých ulicích a neví, že
vlastně míří k zlatému paláci nebo se od něho vzdaluje.“
„Co teď vlastně dělá?“ přerušil smích jeden z hlasů.
„Je ve vedlejším pokoji, prohlíží si obraz.“ Strnul jsem a přitiskl
jsem se ke zdi.
„Už si jej neprohlíží, asi teď poslouchá za dveřmi. Myslíte, že nás
slyší?“
„Ať poslouchá, stejně nic nepochopí.“
„Nepochopí, nepochopí,“ smály se zvonivě ženské hlasy,
„stejně jako nepochopil vzkaz, který pro něj zanechal Zakousnutý
Mravencem.“
„Je hloupý,“ jásaly hlasy, „jak by mohl porozumět slovům Zakousnutého!“
Jeden z hlasů se zakuckával smíchy: „Určitě se vyděsil toho, co
viděl na obraze, netuší, že mnohem větší hmyz s ním bude po léta
žít v jeho garsonce! Myslím, že to bude velká moucha.“
„Moucha! Moucha!“ volaly hlasy radostně. Opět se rozlehl jásavý smích, hlasy se začaly překřikovat: „Bude se živit knihami
 106 
z jeho knihovny, bude je vytahovat sosákem z regálů!“ „Bude mu
věrná; když půjde na výlet, poleze na silnici za ním, marně ji bude
odhánět!“ „Ve vlaku se k němu vecpe do obsazeného kupé!“ „Při
prohlídce zámku se bude moucha klouzat v papučích po hladkých
parketách ze sálu do sálu!“
Prudce jsem otevřel dveře. Osvětlená místnost, na jejímž prahu
jsem se octl, byla kuchyně, stála tu stará kredenc, natřená krémovým
lakem, který protkávala síť prasklin, a kulatý stůl pokrytý igelitovým
ubrusem. V místnosti nikdo nebyl. U zdi na sklopeném šicím stroji
se na gramofonu otáčela deska, její obal, na kterém byla barevná
fotografie nějakého alpského hotelu, byl opřený o stěnu. Ženské
hlasy přicházely z malého reproduktoru, který stál vedle gramofonu. Ještě něco vykřikovaly o mouše a smály se, pak přenoska dojela
ke středu desky a zastavila se. Hlasy umlkly. Vrátil jsem přenosku
o několik drážek dozadu a uslyšel jsem znovu: „… že mnohem větší
hmyz s ním bude po léta žít…,“ všechno se přesně opakovalo, stejná
slova, stejný smích. Ozvalo se hučení vody, hned jsem pochopil, že
hladina v propusti zase začíná stoupat, proběhl jsem rychle kuchyní
a tmavým pokojem, vyskočil jsem na předprseň okna, přes kterou
se už dovnitř valila voda, v posledním okamžiku jsem se zachytil
rukama vzdalující se paluby a vylezl jsem na loď. Lehl jsem si na
zasněženou hromadu písku a díval se nahoru do dlouhého svislého
tunelu, kterým propadával sníh, ženský smích z gramofonové desky
zmlkl pod vodou, rozsvícená okna mizela pod hladinou, za nějaký
čas loď zase stála tam, kde jsem ji poprvé uviděl.
 107 
18
Nádraží
Na mostě Legií ležel čerstvě napadaný, netknutý sníh, který jiskřil
ve světle luceren. Ohlédl jsem se: loď s pískem poklidně odpočívala
ve stínu zdymadlové komory. Vzpomněl jsem si na odstavený vlak
na obraze, který visel ve vile u moře, a řekl si, že se jej pokusím najít.
Vydal jsem se na cestu k Hlavnímu nádraží.
Přicházel jsem k nádraží Jeruzalémskou ulicí, skleněná nádražní
hala bledě svítila mezi tmavými kmeny stromů v zasněženém
parku. Uvnitř haly spalo na kamenných lavicích několik lidí zachumlaných do kabátů, po lesklé podlaze skoro nehlučně jezdil
čisticí stroj, na kterém seděl mladý muž ve světlé kombinéze. Prošel
jsem podchodem obloženým bílými kachlíčky a vystoupil jsem po
schodech na poslední peron. Za peronem se slabě leskla spleť kolejí
v temném kolejišti. Po dlouhém nástupišti se neklidně procházelo
několik cestujících, kteří čekali na odjezd rychlíku do Bratislavy;
vlak už stál na druhé straně peronu, ve staženém okně byla vidět
nehybná postava vojáka. U osvětleného stánku, jehož skla byla
z vnitřní strany pokrytá sraženou párou, jsem si koupil pivo v papírovém kelímku; opřel jsem se loktem o pultík připevněný k boku
kiosku, pomalu jsem upíjel pivo a díval se na pavučinu kolejí, jejichž
linie byly přerušované černými siluetami jakýchsi neznámých konstrukcí: nedokázal jsem určit, jestli to jsou nádražní přístroje nebo
sakrální sochy druhého města; možná, že se tu mísilo obojí. Viděl
jsem na zadních kolejích nehybné osobní a nákladní vlaky, docela
vzadu pod strmou strání, zarostlou křovím, stál vlak z obrazu na zdi
přímořské vily; všechna jeho okna však byla tmavá. Sehnul jsem se
a strčil jsem naležato hlavu do úzkého okénka kiosku; zeptal jsem
se staré prodavačky ve vestičce z králičích kožek, jestli něco neví
 108 
o vlaku na poslední koleji. Začala vykřikovat, abych šel pryč, že se
o takové věci nestará, má dost svých starostí. V jejím hlase zaznívala úzkost. Dopil jsem poslední kapku piva, hodil jsem kelímek do
koše a seskočil s peronu do kolejiště. Uslyšel jsem neklidný hlas
prodavačky, který mě volal, abych se vrátil zpátky. Neposlouchal
jsem jej, klopýtal jsem přes koleje k vzdálenému tmavému vlaku.
Vlak se v ničem nelišil od ostatních vlaků, nic nenasvědčovalo
tomu, že by se za jeho špinavými okny skrývalo něco neobvyklého.
Otevřel jsem poslední dveře posledního vozu a vystoupil jsem po
schůdkách. Procházel jsem vagony kolem prázdných tmavých kupé,
na jejichž okna tiše škrábaly větve keřů rostoucích na svahu. Když
jsem přicházel do jednoho z vozů, uviděl jsem sklem dveří, že jeho
vnitřek tvoří jediná místnost. V místnosti stály lavice, za kterými
zády ke mně seděly děti. Na druhém konci vagonu se za těžkým
stolem pohupoval na židli muž v šedém saku, vedle něho stálo
děvčátko. Vagon zřejmě sloužil jako školní třída. I v něm byla tma,
žáci psali do sešitů svítícím inkoustem. Tiše jsem pootevřel dveře.
Slyšel jsem, jak se učitel ptá děvčátka: „Pověz mi, co víš o vzniku
pádových koncovek.“
Žákyně začala nejistě odříkávat: „Pádové koncovky byly původně
invokacemi démonů. Každý ze způsobů lidského vztahování ke
jsoucnu měl svého ochranného démona. Jméno démona se vyvolávalo vždy za názvem věci.“
„Správně. A teď nám pověz, jak došlo k tomu, že se z invokací
démonů staly pádové koncovky.“
„Po studených schodištích přišly cizí ženy se slepými šakaly…“
„Počkej, to sis spletla se vznikem plusquamperfekta,“ zarazil ji
učitel. „Nevzpomeneš si, jak to bylo?“
Děvčátko mlčelo a nervózně přešlapovalo z nohy na nohu. Učitel
se obrátil do třídy. „Ví to někdo jiný? Tak třeba ty.“
Ukázal na hlásícího se chlapce v první lavici; ten se zvedl a spustil:
„Když se na strništích objevily rezavé křižníky, ztratila jména
 109 
démonů přízvuk a postupně srostla s podstatnými jmény. Lidé
zapomněli na jejich původní význam. Souvislost s určitým typem
vztahů, které měl daný démon pod svou patronací, se proměnila
v pouhou gramatickou funkci.“
„Velmi dobře, můžeš se posadit. Proto říkáme, že gramatika je
aplikovaná co?“ Učitel opět pokynul děvčátku na stupínku.
„Gramatika je aplikovaná… Říkáme, že gramatika je aplikovaná
démonologie.“
„Tak vidíš, že to jde. Teď nám pověz, co víme o budoucím vývoji
pádových koncovek.“
„Pádové koncovky se postupně vymaní ze svého nedůstojného
postavení a zazáří ve své dávné slávě. Budou se pozvolna oddělovat
od kmenů podstatných jmen a stanou se tím, čím byly na počátku,
vyvoláváním démonů. Kmeny podstatných jmen budou ztrácet na
významu, budou vyslovovány stále tišeji, až nakonec zaniknou,
v jazyce zbudou jen bývalé koncovky, lidé si uvědomí, že vše ostatní
je vlastně zbytečné. Do ticha sálů bude zaznívat jen zvuk třepetání
záclon v průvanu a strašná jména démonů, která dnes známe jako
deklinační koncovky.“
Hlas děvčátka postupně nabýval na jistotě, ke konci v něm zněl
jakýsi škodolibý tón triumfu. Učitel dívence fascinovaně naslouchal.
„Třepetání záclon a prastará jména…,“ řekl rozechvělým hlasem,
„ano, to přijde nakonec, ale co bude předtím, vyprávěj o tom, co
bude předtím!“
„Golfová hřiště nestvůr se rozšíří do našich ložnic, kukuřičným
polem povede skleněné potrubí, kterým budou v pravidelných
rozestupech utíkat ženy v hedvábném spodním prádle, lesy na temném konci pokojů se stanou neproniknutelnými, v jejich hloubce
zazáří bílá lampa.“
Učitel seděl se zavřenýma očima, široce roztaženýma rukama
svíral hranu stolu. „Ano, ano,“ šeptal jako u vytržení, „konečně budu
moci načít své kandované encyklopedie a slovníky, vysát všechnu
 110 
sladkost jejich stránek, ocucávat je a žvýkat celé dlouhé hodiny
ve své lenošce a snít přitom své sny o rozsvícených barevných
televizorech, jež pomalu letí nad večerní loukou a na jejichž obrazovkách krásná zvířata trýzní otce rodin, konečně se do mého
bytu vrátí těžké dělostřelectvo, v lůně rostlin se zrodí skvělé nové
hereze, jejichž pachutě budou připomínat dávné noční boršče
v prosklených bufetech.“
Děvčátko přistoupilo k učiteli blíž. „Nedělej si iluze,“ řeklo tvrdě.
„Dělostřelci se nikdy nevrátí, budou studovat v hnijícím, neuvěřitelném Oxfordu skládek, kandované knihy budou zabaveny a pro
slávu lesklých a krutých strojů naházeny s tribuny na ještěry, ti
budou v té době ještě poslušně pochodovat ve čtyřstupech, ale zakrátko poté se spiknou s námi, malými děvčátky, a vysloví nahlas,
co se po staletí tutlalo, totiž že psi nemají objektivní existenci.“
„Ne, to není možné,“ zachroptěl učitel, hleděl před sebe strnulým
pohledem. „To přece není možné, celá léta jsem se pokoušel převést
svůj psací stroj z plynného skupenství do kapalného, očistil jsem
geometrii od polárních zvířat, zavedl jsem krutý polyteismus do
městské hromadné dopravy, třebaže ředitel dopravního podniku
pro to zpočátku neměl pochopení a snažil se přede mnou uletět,
honili jsme se mávajíce rukama jako velké vážky nad hladinami
nočních jezer, odkud se slabě ozýval zpěv undin  chceš tvrdit, že
to všechno bylo úplně zbytečné?“
Děvčátko se drze zasmálo. „Samozřejmě, že to bylo zbytečné, hlupáku,“ řeklo opovržlivě. „Očistil jsi geometrii od polárních zvířat…
Zapomněl jsi, že první Eukleidův axiom říká, že v geometrickém
prostoru vždycky zbudou jeden dva tučňáci? Copak jsi mi tuto větu
ve svém automobilu z ledu sám nevytetoval na stehno? Vykládal jsi
mi přitom přece, že to byla právě tahle zásada, co způsobilo, že se
od Descarta v Amsterdamu náhle oddělily obě jeho ruce a začaly
proti němu útočit, vrhaly se na něj jako pominuté, pronásledovaly
jej podél grachtů a chtěly jej shodit do vody, nakonec před nimi
 111 
musel uprchnout ke královně Kristině, ale ani na jejím dvoře, jak
přiznává v dopise Arnauldovi, jej ruce nenechaly na pokoji. Kdybys
raději místo všech těch nesmyslů, které jsi provozoval, ztlumil svou
záři večer na sedačkové lanovce nad Špindlerovým Mlýnem, kdyby ses staral o to, aby ve městě bylo dost fungujících teologických
automatů, kdybys dbal na to, aby závory za sklem tvé knihovny
byly vždy spuštěné… Nám dětem se také nelíbí, že jsi k nám chodil
večer domů a bil jsi naše rodiče nefritovými sochami, zprotivil ses
nám, když jsme tě přistihli, jak na toaletě vymačkáváš pomeranče
na kalkulačku. Nemáme tě rády a jsi nám k smíchu.“
Učitel mlčel, seděl za katedrou s hlavou v dlaních. Ozval se dětský
smích, třída se smála svému učiteli krutým a nenávistným smíchem,
který pořád nekončil, stále se obnovoval v nových a nových výbuších. Zavřel jsem dveře, vrátil se do vedlejšího vagonu a vystoupil
jsem z vlaku.
Šel jsem po úzkém zasněženém pruhu mezi poslední kolejí a zarostlou strání, větve keřů se mi nepříjemně otíraly o obličej. Ve svahu
jsem uviděl mezi křovím těžké pancéřové dveře připomínající vchod
k podzemnímu krytu. S námahou jsem dveře otevřel. Začínala za
nimi klenutá chodba obložená špinavými dlaždičkami a osvětlená
žárovkami, které se v průvanu kývaly u stropu. Hned u dveří bylo
o zeď opřené rezavé jízdní kolo. Podél jedné strany chodby se táhly
nějaké kabely a roury s kohouty, z jejichž závitů trčela koudel, na
druhé straně visely v pravidelných vzdálenostech obrazy. Byly to
desítky olejomaleb, všechny měly stejné rozměry a zdálo se také,
že na všech je namalováno totéž. Každý z obrazů zachycoval stejný
pohled na interiér vily u moře: byla to táž místnost, jakou jsem viděl
na obraze v bytě ve zdymadle; na těchto obrazech však nebyl ani
mladý muž, ani obří mravenec. Všiml jsem si, že uprostřed spodní
části rámu všech obrazů je přišroubovaný měděný plíšek; na prvním
obraze byla do plíšku vyražená jednička a na každém dalším bylo
vždy číslo o jednu vyšší. Udiveně jsem procházel galerií stejných
 112 
obrazů. Když jsem si však obrazy prohlédl podrobněji, objevil jsem
detaily, kterými se navzájem lišily: měnily se záhyby záclon, tvary
vln a postoje lidí na pláži. Pak jsem si všiml, že na každém obraze
je vteřinová ručička budíku, který stál na stole, o jednu šedesátinu
kruhu dál než na obraze předchozím. Pochopil jsem, že celá galerie
je jakýmsi filmem, který ve vteřinových intervalech znázorňuje
dění v místnosti, dění, jež dosud spočívalo pouze ve vlnění záclon
a v monotónní cestě ručičky po ciferníku. Vrátil jsem se ke vchodu:
na prvním obraze ukazoval budík přesně dvanáct hodin. Sedl jsem
si na kolo a rozjel jsem se podél obrazů.
Jel jsem už asi dva kilometry kroutící se chodbou, a na obrazech
se pořád měnily jen tvary vln a záclon. Teprve na obraze s číslem
1032 (na budíku bylo něco po čtvrt na jednu) se ve dveřích objevila
hlava mravence se strašnými kusadly. Když mravenec uviděl, že
v místnosti nikdo není, přeběhl pokoj a ukryl se za závěsem u okraje
okna: obrazy 1034 až 1039 ukazovaly jednotlivé fáze tohoto pohybu. Když jsem okolo obrazů projížděl na kole, splývaly skutečně
v jakýsi trhavý film, který se odehrával uvnitř rámů. Pak se zase
asi jeden kilometr na obrazech skoro nic neměnilo, až na obraze
s číslem 1471 vešel mladý muž v bílých šatech; na dalších obrazech
zběžně prohlédl korespondenci, pak se začetl do Homéra, podtrhl
větu, kterou si v duchu říkal uštvaný Odysseus, když jej na břehu
ostrova Fajáků probudily hlasy Nausikay a jejích družek, a začal
psát na okraj knihy svůj podivný komentář. Tichounce se k němu
připlížil mravenec a na obraze číslo 2054 se mu zezadu zahryzl do
zátylku, na dalších obrazech jej strhl s židle a odvlekl ke zdi. Obraz
s číslem 2092 chyběl: byl to obraz, který visel ve zdymadlovém
domě. Muž se už přestal hýbat, a kusadla mravence se stále nerozevírala, sevřená křečí jakési temné nenávisti. Na obraze 2173 se
na terasu snesl bílý anděl. Skočil do místnosti; okamžitě se na sebe
s mravencem vrhli, zuřivě se spolu rvali na podlaze. Ve vlnách temně
modrého moře se mezitím stále koupali bezstarostní opálení lidé.
 113 
Mravenec anděla zle pokousal, z jeho ran tekla zlatá krev a třpytila se ve slunečním světle. Nakonec však anděl přitlačil mravence
k zemi, posadil se na něj obkročmo a rdousil jej tak dlouho, dokud
jeho velká černá tykadla sebou na obraze s číslem 2895 nepřestala
cukat. Budík ukazoval za dvanáct minut jednu. Anděl vstal, začal
vytahovat zásuvky a horečnatě v nich prohledával papíry, pak
vytřepával jednu po druhé knihy z knihovničky; konečně z bílé
brožurky, na jejíž obálce bylo napsáno Hegel et la pensée moderne,
séminaire sur Hegel dirigé par Jean Hyppolite au Collège de France
(19671968), vypadlo na podlahu to, co zřejmě hledal: kupodivu
to byla fotografie, která zachycovala mne a Alweyru, jak sedíme za
velkým oknem v temné vinárně U hada. Anděl fotografii pečlivě roztrhal na malé kousky, vznesl se s terasy nad moře, rozhodil útržky
fotografie do vln a vzdaloval se k obzoru. Na posledním obraze,
který měl číslo 3600, už se anděl změnil ve světlou skvrnu nad
azurovou hladinou moře. Byla jedna hodina odpoledne, na břehu
zátoky lidé vystavovali svá těla paprskům žhavého slunce. Za tímto
obrazem chodba končila zavřenými dveřmi. Seskočil jsem s kola,
opřel jsem je o zeď a stiskl kliku.
 114 
19
Schody
Stál jsem v tmavém pokoji, opět jsem cítil pach neznámého prostoru, další akord ze zmatené a smutné symfonie vůní. Širokým oknem
byla vidět noční obloha, po které se hnaly neklidné roztrhané mraky; v průrvě mezi nimi se vynořil jasný měsíc, jeho světlo zazářilo
na tapetách, zalesklo se na skle v hloubce místnosti a na hladkých
tučných listech rostlin v květináčích, pak zase zhaslo. Přistoupil jsem
k oknu, ve skle vyplulo údolí, jehož reliéf se tříštil do nesčetných
plošek zdí a střech. Hned jsem poznal, kde jsem se octl: musel jsem
kroutící se galerijní chodbou projet pod Vinohrady a teď jsem byl
v jednom z domů, jež stojí u horního konce nuselských schodů
a jejichž okna shlížejí na nuselské údolí. Stál jsem u okna cizího
bytu a díval se dolů na tmavé údolí se světly luceren třpytícími se
na sněhu, v dálce se údolí zvedalo pankráckým svahem, na jeho
vrcholku se tyčila skleněná věž hotelu, jejíž stěny se rozsvěcovaly
a zhasínaly v měňavém měsíčním světle.
Na stojanu u okna stál vysunovací dalekohled; přiložil jsem oko
k jeho okuláru a pomalu jsem dalekohledem pohyboval, nechal
jsem pohled klouzat po fasádách domů a po zasněžených ulicích,
v okuláru se objevovaly řady temných oken, tiché a opuštěné nákladní automobily, osamělé lampy svítící na zasněžených dvorech
tmavých továren, slabě osvětlené skleněné vrátnice, železniční
náspy zarostlé neproniknutelným křovím. Čas od času v okuláru
zazářilo osvětlené okno. Nahlédl jsem do pokoje v podkroví, kde
pod postelí tryskal z podlahy pramen a tenkým potůčkem odtékal
do tmy koutů; možná, že se v druhém městě slije s jinými potoky
bublajícími ve tmě a stane se z něho mohutná, pomalu se valící
řeka, vroubená nábřežími z žuly a mramoru, s kamennými sfingami
 115 
a s širokými schodišti sestupujícími pod hladinu, řeka, jejíž šumění
budeme slyšet v tichu noci za zdí. Uviděl jsem předsíň, kde pod
věšákem, na kterém visely těžké kabáty, rozbili tábor unavení
horolezci, vystupující po temných a nebezpečných schodištích na
nějaký ledový štít. Zahlédl jsem pokoj se zmuchlaným prádlem
rozházeným po křeslech, kde na parketách bledě zářil jakýsi tajný
světový pól; bůh ví, jaké kovy zneklidňuje a jaké hroty k sobě přitahuje v tmách, cestovatel k němu z posledních sil lezl přes záhyby
neustále se shrnujícího koberce, proplétal se dlouhými bílými
záclonami, přelézal horu zmuchlaných peřin na neustlané posteli. Viděl jsem ložnici nad kráterem vulkánu skrytého v hlubinách
domu, byla ozářená chladnou, modravě svítící lávou, jež stoupala
skulinami a zvolna se řinula ze škvír skříní, z mezer mezi knihami
v knihovně a z nedovřené zásuvky nočního stolku, který stál vedle
široké postele, na jejíchž snově zářících prostěradlech ležely dvě
nahé dívky, objímající se ve spánku. Viděl jsem karbaníky hrající
v neosvětleném zrcadlovém sále nad mramorovým stolkem hru
s hořícími kartami, jejichž plamínky se do nekonečna odrážely
v černé tmě zrcadel, a jakési ponuré zvěstování, plné jedovatých
září, v okně zchátralého domu nad zamrzlou hladinou Botiče.
Zdálo se mi, že otevřenými dveřmi je slyšet tiché volání. Vešel
jsem do vedlejšího pokoje: v jeho přední části leželo na koberci,
jehož vzor tvořily zkroucené arabesky, měsíční světlo, zadní část
pokoje, odkud přicházely vzdálené úzkostné výkřiky, byla ponořená
do neproniknutelné tmy. Vykročil jsem do hloubky pokoje, vrážel
jsem ve tmě do hran nábytku, zakopával jsem o židle, padal jsem na
pérovací čalouněné pohovky. Hlas zmlkl, ale bylo slyšet hučení, které
v pravidelném rytmu sílilo a zase sláblo. Cosi jemného mi přejelo po
tváři, myslel jsem, že se mě dotklo křídlo nějakého nočního hmyzu,
ale když jsem sáhl před sebe do tmy, nahmatal jsem třásně spletené
do tenkých šňůrek a visící od spodního okraje napjatého látkového
stínítka lampy na vysoké kovové noze. Našel jsem šňůru vypínače
 116 
s hladkou kuličkou na konci a zatáhl za ni. Ve tmě se rozzářilo stínítko
barvy slonové kosti, uviděl jsem, že lampa stojí na břehu jakéhosi studeného nepřívětivého moře, osvětlovala zelenavé vlny, jež se valily ze
tmy k mým nohám, na ornamentech koberce slábly a proměňovaly
se v pěnu, která stékala po koberci zpět, než ji zachytila další vlna.
Opět se ze tmy ozvalo volání; ve světelném okruhu lampy se objevil
trám, kterého se držela dívka, na jejímž těle, zmodralém chladem,
visely rozervané cáry látky. Příští vlna ji zvedla skoro až k bílému
stropu pokoje a pak ji položila přede mne na koberec. Dívka zůstala
bezvládně ležet pod rozsvícenou lampou. Svlékl jsem s ní promáčené
hadry, vzal jsem ji do náruče a uložil ji pod peřinu do postele, která
stála hned vedle lampy. Odhrnul jsem jí s tváře mokré vlasy: byla to
dívka, kterou jsem viděl stát na palubě lodi v Široké ulici.
Odešel jsem do vedlejšího pokoje a zapálil plynový hořák, ve
světle modrého plamene jsem našel dózu s obrázkem čínského
draka a uvařil jsem čaj. Vrátil jsem se a posadil se na okraj postele,
přidržoval jsem hrnek s čajem u dívčiných úst; když jej vypila, podívala se mi do očí a řekla pomalým a klidným hlasem: „Ztroskotali
jsme, když loď proplouvala divokou úžinou mezi policemi s knihami
v nějaké velké knihovně, snad loď narazila na útesy ze zkamenělých
knih, snad temné cizí programy, které už dlouho bujely v hlubinách
lodních computerů, prorostly navigačními plány a rozežraly řetězce
logických implikací. Na tom záleží už málo. Zachránila jsem se jediná z celé lodi… Už nikdy neuvidím svého snoubence, teď už bloudí
neveselými podmořskými kavárnami a na svět nad hladinou si vzpomíná jen mlhavě, jen jako na divný sen. Věděla jsem už dávno, že se
v computerech vaří něco zlého, ale nechtěla jsem s ním o tom mluvit,
byl důvěřivý jako dítě, měl bezmeznou úctu ke kapitánovi a k posádce  pamatuju se, jak se na mne díval vyčítavě, když mi to jednou
nedalo a řekla jsem mu, že se mi kapitán hnusí. Neznepokojoval
se ani tehdy, když už skoro všem cestujícím začínalo být jasné, že
přinejmenším dva z lodních důstojníků jsou pouhými halucinacemi
 117 
a že ze zkažených nočních snů pasažérů se před přídí rodí jakási
temná Afrika, skrčená a číhající jako krutý živočich.“
Zdálo se mi, že z moře za postelí vystrkuje rohatou hlavu mořská obluda, ale byl to jen převrácený stůl z potopené lodi, který
se vyhoupl na hřbet vlny: vlna jím udeřila do pianina, skrytého ve
tmě, v jeho nitru se tlumeně rozezvučely všechny struny a dlouze
doznívaly: akord z tiché hudby šílenství. „Už se mě nikdy nedotknou
jeho ruce,“ šeptala dívka, „budou na mne sahat jen záclony vlnící se
v průvanu, budou se mě jen dotýkat hladké látky, odporné mokré
listí křoví a drolící se omítka zdí. Pane bože, už nikdy se nedostanu
z téhle divné a smutné země, budu tu muset žít sama mezi strašnými
nehybnými postavami na průčelích, mezi výhrůžnými ornamenty
na zdech, budu chodit podél nekonečných plotů, poslouchat zvuky
vzdálených vlaků, které se ozývají uprostřed vět a které pronikají
až do hloubky domů, není možné před nimi nikam utéct…“
Jako na potvrzení jejích slov se ozvalo zahoukání vlaku vjíždějícího do tunelu, noční hlas samoty a zoufalství. Pohladil jsem dívku po
tváři. Chytila mě za zápěstí a táhla mě k sobě, s nečekanou silou mě
stáhla pod peřinu, studené tělo se ke mně přitisklo, ovinula kolem
mne nohy, její ruce mi vjely pod košili a pevně se sepjaly na mých
zádech. Leželi jsme na boku, viděl jsem, jak za jejím ramenem, které
vyklouzlo zpod peřiny, vyvstávají zelené vlny, prosvícené světlem
lampy, blíží se a zase klesají, čas od času dopadla tříšť kapek na
peřinu a naše tváře. Prochladlé rty se zvedly od polštáře, šátraly
po mé tváři jako nějaké mořské zvíře, obemkly má ústa a přisály
se k nim.
Uslyšel jsem za sebou kroky tlumené kobercem. Dívka se v úzkosti ke mně přitiskla ještě pevněji. Odtrhl jsem ústa od dívčiných
rtů a otočil jsem hlavu: objevil se obrys temné postavy, váhavě se
blížící mezi nábytkem. Když postava vstoupila do kruhu, který osvětlovala lampa, uviděl jsem, že je to mladý muž, který stál s dívkou
na palubě lodi a který s ní rozmlouval o pobřežních promenádách
 118 
a o orosených pohárech. Když jej dívka poznala, vykřikla radostí,
ale nepustila mě hned, její sevření povolovalo jen pomalu.
„Ty žiješ! Jak je to možné, že ses zachránil?“ volala, zatímco její
ruce ještě putovaly pod mou košilí. „Připlul jsi na břeh na hřbetě
delfína? Vzal tě na palubu některý z pašeráckých člunů, které bloudí
hlubinami domů?“
Její přítel se posadil na okraj postele, naklonil se přese mne
a začal dívku líbat na tvář, na ramena a na ňadra. Dívka konečně
vytáhla ruku zpod mé košile a položila ji svému snoubenci kolem
krku. Cítil jsem se trapně a nepohodlně, obrátil jsem se na břicho
a pokoušel se podplazit jejich objímající se těla. „Nebyl jsem vůbec
na lodi, když ztroskotala,“ říkal muž mezi polibky svým jemným
a laskavým hlasem. „Když jsi usnula, odešel jsem do obchodního
domu, abych ti koupil datle, sušené meruňky a kešu-oříšky.“ Vytáhl
z igelitové tašky kešu-oříšek a vložil jej dívce do úst. Mne už si nevšímali; konečně se mi podařilo vysoukat z postele, odcházel jsem
pokojem k oknu, ve kterém svítil měsíc, slyšel jsem ještě za sebou
jejich rozhovor, do kterého se mísilo hučení vln.
„Co si teď počneme?“ řekla dívka. „Už nikdy se nedostaneme
na ostrov, nikdy nebudeme chodit po bílých promenádách, sedět
na terase nad mořem…“
„To nevadí,“ odpovídal její přítel, „je to takhle lepší, budeme si
všechno představovat, to bude daleko krásnější. Budeme si každý
den vymýšlet výlety, hry v zářících bazénech, skvělé parties s lampiony, flirty se zajímavými lidmi, tance na nočních palubách jacht.
Nejsme přece tak tupí, abychom potřebovali skutečnost…“
Hlasy v hloubce pokoje se slily s šuměním moře. Vyšel jsem z bytu
na tmavou chodbu, dveře domu vedly přímo k nuselským schodům.
Scházel jsem do údolí po zavátých schodech, po levé straně vystupovaly z tunelu dole pod svahem koleje a větvily se, po pravé straně se
nad schody sklánělo přes plot křoví, rostoucí na okraji strmých zasněžených zahrad. Mé nohy opatrně hledaly v závějích hrany schodů;
 119 
měsíc zmizel za mraky, byla hluboká tma, a přesto se mi zdálo, jako by
ve sněhu probouzela slabé jiskření jakási záře. Otočil jsem se a strnul
jsem. Po schodech pomalu, se skloněnou hlavou, sestupovala postava,
od hlavy až k patě zářící bledým nazelenalým světlem. Byla zahalená
do bělostného pláště s širokou kapucí, která zakrývala obličej. Bílou
látkou prosakovaly velké skvrny tmavé krve. Ustoupil jsem k plotu
zahrady, ucítil jsem, jak mě ohnuté větvičky křoví tlačí do zad a jak
mi vjíždějí do vlasů. Zářící postava se blížila; když se dotkla nohou
schodu, na kterém jsem stál, zastavila se a otočila ke mně hlavu.
Odhrnula kapuci a já vykřikl: uviděl jsem vyhublou tvář, která na
mne v posledních dnech hleděla z mnoha obrazů a soch, uviděl jsem
hlubokou, neuzavírající se ránu na krku, z níž se řinula tmavá krev.
„Dargúz,“ zašeptal jsem. Stáli jsme proti sobě amlčky se na sebe dívali,
za bledě zářící hlavou s dlouhými rozcuchanými vlasy projížděl po
viaduktu noční expres s rozsvícenými okny, krev tiše kapala po sněhu. Nevěděl jsem, jak se mám chovat, dosud nikdy jsem se s žádným
bohem nesetkal. Málem jsem k němu přistoupil a podal mu ruku.
Měl bych jej poprosit, aby přenesl snoubence, jejichž loď ztroskotala
ve zrádném vnitřním moři, na ostrovy, aby pomohl Alweyře v jejím
zmatku a únavě? Měl jsem ho požádat, aby mě zavedl do svého města,
k jeho náměstím a palácům, které přede mnou stále ustupovaly? Ale
Dargúz nevypadal, že by mohl někomu pomoci. Nebylo to pyšné a kruté božstvo, které zobrazovaly sochy. Jeho tvář byla tváří uštvaného
cizince, který stejně jako já zmateně bloudí krajinami exilu. Zdálo se,
že jeho božské bytí je jen jedním nekonečně velkým utrpením, které
nikdy nemůže skončit. Pocítil jsem k němu soucit, rád bych pro něj
něco udělal, ale věděl jsem, že pro něj žádná pomoc není.
Dargúz si zase přetáhl přes hlavu kapuci a sestupoval dál po
schodech. Viděl jsem, jak minul restauraci Excelsior a zahnul do
tichých ulic mezi nuselskými schody a Botičem, do prostoru plného
stažených rolet garáží, slepých zdí dílen, rozpadajících se továren
a zaprášeného křoví u trati.
 120 
20
Džungle
To, co dívka říkala o ztroskotání mezi policemi knih, mi připomnělo slova vědeckého pracovníka z Klementina o temných koutech
knihovny. Příštího dne jsem za ním znovu zašel do jeho pracovny,
vyprávěl jsem mu o druhém městě a o svém bloudění a poprosil
jsem jej, aby mě zavedl do hloubky knižních depozitářů. Moc se mu
to nelíbilo; bylo vidět, že skutečně už dávno ztratil chuť navštěvovat
podezřelé okraje prostoru a pátrat tam po skrytých hranicích.
„Myslím, že byste měl těch svých výprav už nechat,“ řekl mi. „Už
sám začínáte vypadat jako obyvatel nějakého přízračného města.
A pokud se chcete do druhého města dostat za každou cenu, radil bych vám, abyste si vybral nějakou jinou cestu. Přechod přes
knihovnu je nebezpečný. Knihovna je záludná; často na hřbety
knih, které stojí na začátku regálu, dopadá oknem denní světlo,
je tu slyšet rámus z ulice, dvě knihovnice se tu potkaly a baví se
o včerejším televizním programu, a na konci police se už převaluje
mlha v přítmí, z knih visí páchnoucí chaluhy, ozývá se zlé vrčení
jakéhosi zvířete. Stává se, že i zkušený knihovník přecení svou znalost knihovny a vydá se hledat knihu do některé málo prozkoumané
oblasti: kolegové jej varují, aby nikam nechodil, ale on se jen usmívá a říká, že pracuje v knihovně už třicet let a zná tu každý kout;
když si nedá říci, ostatní knihovníci běží za čtenářem a úpěnlivě
jej prosí, aby objednávku zrušil, přinášejí mu vysoké kymácející se
sloupy nádherných knih, knih s jiskřícími drahokamy zasazenými
do vazeb a se stránkami provoněnými nejvzácnějšími voňavkami
Orientu, knih s plastickými ilustracemi, plnými hebkých sametů
a jemného písku, knih s jedlými stránkami, které chutnají jako lotos
a které čtenář může hned po přečtení sníst, knih z hedvábí, které je
 121 
možné rozložit a použít buď jako houpací sítě, anebo za větrných
dnů jako vznášedla, s nímž se dá plout vysoko nad krajinou, knih
s opojnými erotickými příběhy odehrávajícími se na mramorových
nočních terasách pod cypřiši na břehu moře: stránky těchto knih
jsou prosáklé hašišem, takže ten, kdo knihu čte, po nějaké době
vstoupí v živé halucinační vizi sám do děje a koupe se v teplém
nočním moři s krásnými dívkami, ale tvrdohlavý čtenář se na knihy,
které mu přinášejí, ani nepodívá, trvá na tom, že chce svou knihu,
je to nějaká kniha o údržbě automobilu nebo o nakládání okurek,
chce ji, protože si ji objednal a domnívá se, že je povinností personálu knihovny, aby ho za každou cenu obsloužil, krásné dceři
nešťastného knihovníka, kterou mezitím kdosi zavolal telefonem
a která čtenáři nabízí, že mu jako Šeherezáda bude za nocí vyprávět
příběhy, říká jenom: ‚Podívejte se, slečno, my dva se spolu vůbec
nebudeme bavit, chci svou knihu o údržbě automobilu (nakládání
okurek)‘  a tak se knihovník obejme s dcerou a vydává se do nitra
knihovny, všichni za ním strnule hledí, v ohbí chodby se otočí a zamává, pak zmizí za regály a už jej nikdy nikdo neuvidí, čtenář marně
čeká na svou knihu, začínají jej hryzat výčitky svědomí, chodí se
ptát každou hodinu, jestli se už knihovník vrátil, nakonec zůstává
celý den u výdeje knih, ráno už od pěti hodin přešlapuje před zamčenými dveřmi Klementina a zpívá přitom temné a táhlé písně.
V hlubině knihovny mizí několik knihovníků do roka, knihovnické
školy nestačí dodávat čerstvé absolventy. Mezi regály kdosi postavil
pomník zmizelým knihovníkům, je to bronzová socha knihovníka
v pracovním plášti, který umírá vyčerpáním na hromadě knih, ani
v této chvíli jej však neopouští smysl pro povinnost a jeho prsty
z posledních sil svírají objednací lístek na knihu Überwindung
der Metaphysik durch logische Analyse der Sprache. Nevím, jak
knihovníci skončili, jestli zabloudili v nekonečných chodbách mezi
regály knih a zahynuli hladem a žízní, nebo jestli je zadávila zvířata
číhající v hloubce knihovny, možná, že tam žijí nějaké divoké kmeny,
 122 
které knihovníky loví a snad i jedí: někdy je z hloubky knihovny
slyšet vzdálené bubnování tamtamů a některé knihovnice tvrdí,
že zahlédly na konci chodby nebo v mezeře po vyndané knize pomalovanou tvář divocha. Je ale také možné, že divoši jsou vlastně
zdivočelí potomci knihovníků, kteří nenašli zpáteční cestu z knihovny. Trváte pořád na tom, abych vás zavedl do nitra knihovny?“
„Možná, že také zdivočím a budu tančit mezi knihami za zvuků
bubnů, možná, že má tvář na konci chodby bude lekat knihovnice, ale teď už je pozdě se vracet, musím dál. Pohyboval jsem se
v přílišné blízkosti hranic druhého města, to, co odtamtud vanulo,
už stačilo rozleptat poslední zbytky sítě zvyků, do jejíž osnovy je
vetkané všechno naše jednání: bez téhle opory se nejjednodušší
děje rozpadají do desítek dílčích výkonů, které je třeba všechny
zvlášť vybudovat od základů z ničeho a ještě navzájem sladit každý s každým, je nutné promýšlet tisíce možných vztahů, které tu
vyvstávají, a tak se z oběda v restauraci nebo z nákupu stává něco,
co připomíná Héraklovy práce. Musím dál do druhého města; starý
řád už teď není možné vyspravit, vždycky byl děravý, vždycky jím
prosvítaly rytmy jakéhosi původnějšího proudění. Všechno svědčí
pro to, že ty proudy přitékají z druhého města, mám naději, že se
v jeho centru setkám s pramenem, který je počátkem našeho řádu
a který jediný by jej mohl obnovit. Nedá se nic dělat, musím do
knihovny. Nevím, s jakými nestvůrami se setkám, ale myslím, že to
nebude hroznější než život v mém městě. Kromě toho jsem se na
cestu dobře připravil.“ Otevřel jsem batoh a ukázal jsem zásoby
jídla, vytáhl jsem baterku, zamával jsem nad hlavou mačetou.
Vědecký pracovník si povzdechl. „Dobrá, když se nemůžete
naobědvat v restauraci, zavedu vás do knihovny. Ale doprovodím
vás jenom k hranicím nebezpečné zóny, dál už musíte jít sám. Jestli
se nevrátíte, nečekejte, že vás někdo půjde hledat.“
Procházeli jsme mezi nekonečnými regály knih, zpočátku jsme šli
rovnými a dobře osvětlenými uličkami, podél pečlivě vyrovnaných
 123 
hřbetů, ale jak jsme pronikali do hloubky knihovny, knihy se začínaly rozpadat, vylézaly z nich otrhané listy, přitom stále ubývalo
svítících žárovek, takže jsme chvílemi tápali ve tmě. Došli jsme
na místo, kde se křížilo několik cest. Nad rozcestím svítila slabá
žárovka; ústí cest, které vedly dál do hloubky knihovny, byla tmavá
a vanul z nich těžký pach starého papíru. Můj průvodce se tu zastavil. „Tady už začíná džungle,“ řekl vážně a ukázal k temným ústím
uliček mezi regály. „Tady vás opustím. Hodně štěstí, dávejte na sebe
pozor.“ Potřásl mi rukou a rychle zmizel.
Vstoupil jsem do jedné z úzkých uliček. Za chvíli jsem šel ve tmě,
ve které místy slabě světélkovaly hnijící knihy. Rozsvítil jsem baterku a nechal jsem kužel jejího světla bloudit po policích. Stránky
knih se ve vlhku vlnily a kadeřily, bobtnaly, třepily se a dužnatěly,
rozpínaly se a tlačily zevnitř na vazby, roztrhávaly je a draly se
děrami ven. Vazby se rozpadávaly, listy z nich vyhřezávaly, visely
z knih jako unavené jazyky, padaly na zem, kde se mísily s listy z jiných knih, hnily a vytvářely vysokou vrstvu jakéhosi mokvajícího,
světélkujícího a páchnoucího kompostu, kterým jsem se musel
prodírat a do kterého jsem občas zapadal po pás. Dřevěné police, na
nichž knihy stály, v dusném vlhku praskaly a kroutily se. V hnijících
vnitřcích knih, v temných klínech mezi stránkami se uchycovala
semena rostlin, která tu ve vlhké tmě pučela, zapouštěla kořínky
do papíru a hnala své výhonky k okrajům knihy, kde jejich čilé špice
vyrážely ven, někdy se proměňovaly v liány, které visely ve složitých pletencích podél knihoven a ze kterých kapala lepkavá šťáva,
jindy se z nich stávaly šlahouny, jež se plazily po policích a násilím
pronikaly do jiných knih, tlačily se mezi sevřené stránky a draly
se pak ke středu knihy, aby tu zapustily své kořínky. Na některých
stvolech vyrůstajících z nitra knih uzrávaly těžké, mdle chutnající
plody. To, co v těchto dusných a páchnoucích končinách vyvolávalo
největší nevolnost, nebylo vědomí, že tu dochází k zvláštní nahodilé kalamitě, kdy rozbujelá příroda pohlcuje plody lidského ducha,
 124 
úzkost stoupala spíš z toho, že snová proměna knih v nebezpečnou
a lhostejnou vegetaci obnažovala zhoubnou nemoc, skrytě bující
v každé knize a v každém znaku vytvořeném člověkem. Četl jsem
kdesi, že knihy pojednávají jen o jiných knihách, že znaky poukazují
zase k jiným znakům, že kniha nemá nic společného se skutečností,
že spíš skutečnost sama je knihou, protože je vytvořena jazykem.
Toto učení bylo melancholické v tom, jak nechávalo skutečnost
mizet za našimi znaky. Poznání, které vanulo z hnijící knihovny,
však bylo daleko temnější: viděl jsem tu, že knihy a znaky naopak
zůstávají vrostlé do skutečnosti a ovládané jejími neznámými
proudy, že naše označování a sdělování je vsazené do bytí, které
označuje samo sebe, své tajné rytmy, a že toto původní označování,
tato prvotní temná záře bytí naše významy udržuje při životě a současně neustále hrozí, že je opět pohltí a rozpustí v sobě. V knihovně
proměněné v prales jsem si uvědomil, že písmena v rozervaných
svazcích i v nové knize na pultě knihkupectví jsou jen jedny ze
skvrn, kterými bující bytí zdobí povrchy jsoucen a kterými vyslovuje pouze svůj monotónní a nesrozumitelný šepot.
V tomto vlhkém světě rozpadajících se tvarů žila různá zvířata:
když jsem listoval knihami, setkával jsem se s plochými plži, kteří
sídlili mezi stránkami a kteří se jim vzhledem tak přizpůsobili, že
bylo velmi obtížné je rozeznat; obvykle jsem plže odhalil až tehdy,
když se to, co jsem pokládal za list, při doteku prstu náhle zkroutilo
a svíjivým pohybem odplazilo do tmy: stávalo se, že se rozutekla
celá zdánlivá kniha, která ve skutečnosti byla jen kolonií k sobě
přisátých plžů. Zdálo se, že zvířat neustále přibývá; ve skutečnosti
jsem se však jen učil rozeznávat mimikry, jehož vinou byla pro
mne zvířata zpočátku neviditelná. Toto mimikry bylo často velmi
dokonalé, svůj nejskvělejší výkon příroda předvedla na těle velkých
čolků: černé skvrny na jejich bílé kůži vypadaly úplně jako písmena
abecedy, takže když čolek ležel na hromadě listů z knih, nebylo ho
vůbec vidět. Písmena byla většinou seskupená do nesmyslných
 125 
spojení, ale někdy dala náhoda vyvstat smysluplnému slovu nebo
dokonce kusu věty zatíženému jakýmsi významem: četl jsem na
kůži čolků slova „lascivní“, „zblednuvši“, „arbitráž“, na ocase jednoho
zvířete jsem zahlédl: „sklo proklelo královnu“.
Tento čilý život knihovny  puchření a kroucení polic, bobtnání
knih, agresivní bujení rostlin, zrání a hnití plodů, hemžení zvířat 
měl za následek, že knihovny se jeho nepřetržitým vřením rozrůstaly a nadouvaly, chodby mezi nimi se zužovaly; musel jsem se
prodírat úzkými soutěskami a prosekávat si cestu mezi rozbujelými
knihami mačetou. Někdy dvě protější řady knih srostly, rozkvetlé knihy a stvoly, které vyrůstaly z jejich vnitřků, se propletly do
pevných mostů, jež odolávaly i ranám mačety; pak jsem se musel
plazit dlouhými těsnými tunely, které srostlé knihovny zaklenuly:
někdy se v tunelu ve světle baterky těsně před mýma očima z bahna vztyčila ohyzdná tvář zvířete s vyceněnými zuby, zvíře vydalo
pronikavý skřek a zahryzlo se mi do obličeje, jindy zase nějaké
zvíře procházelo tunelem stejným směrem jako já a zřejmě strašně
spěchalo, slyšel jsem za sebou netrpělivé funění a chrochtání, zvíře
mě kousalo do paty, abych si pospíšil, nakonec mě začalo přelézat
a tlačilo mě svou vahou do bahna, stále přitom naštvaně mručíc.
Jak jsem postupoval do nitra knihovny, stále méně se daly rozeznávat listy knih od listů rostlin, dřevo regálů od kmenů stromů,
které tu vyrůstaly z úrodného knižního kompostu, všechno se
prostupovalo v džungli, bující a hnijící v nesnesitelném vedru,
vlhku a puchu. Došel jsem ke břehu kalné, pomalé řeky, která byla
široká asi jako Vltava v Praze. Napadlo mi, že bych si mohl udělat
prám; svázal jsem k sobě liánami několik vyvrácený kmenů, které
ležely v bahně, a našel jsem kus police, který mi mohl sloužit jako
veslo. Spustil jsem prám na vodu a dopádloval jsem doprostřed
řeky, pak už jsem se nechal unášet líným proudem, svítil jsem baterkou střídavě na oba břehy, ale v jejím světle se stále zjevovalo
jen houští keřů-knihoven sklánějící se nad hladinu a čeřící ji svými
 126 
povislými větvemi. Čas od času se ozval skřek ptáka nebo výkřik
zvířete, do jehož masa se zaryly ostré zuby. Z houštin počaly na
obou březích vyvstávat řady vysokých sloupů zvedajících se do tmy
a prázdna, ovíjených šlahouny, které se šplhaly nahoru k bohatě
zdobeným hlavicím, jež nic nenesly, objevovaly se obvodové zdi
budov s propadlými podlažími, budov, v jejichž nitru bujelo neproniknutelné křoví. Zanesl mě proud řeky do nějaké neobývané
a zpustlé čtvrti druhého města, nebo jsem se octl mezi ruinami
metropole zaniklé říše, ještě starší než město, které jsem hledal?
Plul jsem mezi dlouhými fasádami paláců s černými děrami oken,
z nichž se tlačily ven keře, míjel jsem rozlehlá náměstí s plevelem
vyrůstajícím ve škvírách mezi žulovými deskami, s mohutnými
jezdeckými pomníky, rozežíranými kořínky popínavých rostlin,
a s kovovými fontánami: v první chvíli jsem si myslel, že v nich teče
kalná voda, ale byly to jen husté závoje šlahounů, které vyrůstaly
v mísách fontán a přepadávaly přes jejich okraje, nakonec poslední
bortící se zeď klesla do křovin, zasvítilo ještě několik osamělých
sloupů a potom už břehy vroubilo zase jen nekonečné houští.
Uslyšel jsem vzdálený hukot, který stále sílil, proud řeky se začal
zrychlovat; pochopil jsem, že mě přitahuje mohutný vodopád, skrytý
ve tmě. Ze všech sil jsem pádloval policí, abych dostal prám ke břehu.
Hukot padajících vod se změnil v hrozivý řev. Proud stále strhával
prám doprostřed řeky, až v poslední chvíli se mi podařilo zachytit se
vzdušného kořenu, který vybíhal nad hladinu, a přešplhat po něm
na břeh. Prám se všemi mými věcmi odnesla voda, neměl jsem ani
baterku, stál jsem bezbranný v naprosté tmě v hloubce džungle.
Poslepu jsem sestupoval po strmém zarostlém svahu, prodíral
jsem se křovím v ohlušujícím rachotu vod, které se vedle mne řítily
ve tmě do hlubiny. Když jsem sešel dolů a ucítil pod nohama písek,
jehož úzký pruh odděloval hladinu od houští džungle, padla na mne
taková únava, že jsem si lehl na vlhký břeh. Nade mnou burácel
neviditelný vodopád. Za chvíli jsem usnul.
 127 
Když jsem se probudil a otevřel oči, vykřikl jsem úžasem. Džungli
na protějším břehu zachvátil požár, oslnivě šlehaly plameny a ozařovaly narudlým světlem řvoucí stěnu padajících vod, vysokou jako
desetipatrový dům, přízračné varhany noci. Dlouho jsem stál na
břehu a díval se na rudé padající vody.
 128 
21
Skalní chrám
Po úzkém pruhu písku jsem pokračoval v cestě, po levé straně na
černé hladině zářily rudé odlesky požáru, z pravé strany se o mne
otírala hustá a omamně vonící džungle. Náhle nad houštím vyvstala
skalní stěna. Ležela na ní narudlá záře plamenů z druhého břehu
řeky, uviděl jsem, že do skály je vytesaná gigantická Dargúzova tvář:
vypadala tak, jak jsem ji viděl na nuselských schodech, strhaná
a pohublá, s šílenýma očima. Kamenná tvář byla rozrytá vodou stékající po skále, prohlubně úst a očí byly zarostlé mechem. Nízko nad
písečným břehem se ve skále rozvírala puklina, vedly k ní rozpadlé
kamenné schůdky, po jejich straně stálo křivé zábradlí z kovových
tyčí. Vystoupil jsem po schodech a vešel jsem do vnitřku skály.
Octl jsem se v rozlehlé jeskyni, na jejích stěnách svítily louče
a osvětlovaly zašlé fresky zobrazující boje jakýchsi kovových bytostí v nočním parku, za jehož tmavými stromy prosvítala světla
tramvaje; strop jeskyně se ztrácel ve tmě. Ve výklenku stál oltář
vyrobený z úzké plechové skříňky, jaké se používají v šatnách továren, uvnitř skříňky visely na ramínkách jakési posvátné předměty.
Před skříňkou-oltářem seděl na zemi se zkříženýma nohama starý
vyzáblý muž v jednoduchém obleku, nedbale sešitém z listů knih,
a mumlal si nějaké modlitby nebo zaříkání. Nechtěl jsem ho v posvátných úkonech rušit, a tak jsem rozpačitě čekal, až skončí své
rozmluvy s božstvy. Když stařec domumlal, obrátil ke mně vrásčitou
asketickou tvář: „Přicházíš si pro kouzelný amulet, nebo potřebuješ
vyložit budoucnost?“
Vysvětlil jsem mu, že přicházím z města, které leží na druhé straně
džungle, a že jsem zabloudil. „Byl jsem ve vašem městě jednou v mládí,“ řekl strážce skalního chrámu. „Je to už dávno. Co tě ale přimělo,
 129 
aby ses vydal na tak nebezpečnou cestu? Nevypadáš jako ti, kteří
pronikají do nitra džungle, aby tu hledali perly rostoucí mezi stránkami knih nebo aby lovili vzácné huňaté krokodýly, jejichž kožešiny
se vyvažují zlatem  všichni sní o tom, že v džungli najdou pohádkové
poklady, a nakonec zešílí, když se na ně přilepí divocí pralesní andělé,
když chodí neustále za nimi a bez přestání monotónním hlasem recitují obscénní snové eposy, anebo je přemůže bující vegetace, knihy,
na kterých uléhají, jim přirostou k tělu, vazby srostou s jejich kůží
a stránkami, kterými se ježí celé jejich tělo, bez ustání listuje vítr.“
Připadalo mi, že mohu asketovi důvěřovat, a tak jsem mu vyprávěl
historii o tajemné knize nalezené na polici v antikvariátě a o hledání druhého města. Pozorně mi naslouchal; když jsem domluvil,
pokynul mi prstem, abych šel k němu blíž, kývl na mne, abych se
k němu sklonil, položil mi kostnatou ruku na rameno a přitáhl si mě
ještě níž, zašeptal mi do ucha: „Tvá cesta byla zbytečná, vystavoval
ses nebezpečí pro nic. Něco ti povím… Ale ne tady, půjdeme ven.“
V jeho šepotu jsem slyšel neklid. Čích uší se bál v jeskyni uprostřed džungle? Myslel si, že jej u plechového oltáře může slyšet
božstvo, anebo bylo ve skalní stěně zabudované odposlouchávací
zařízení? Vzal mě za ruku a vyvedl mě z jeskyně. Posadili jsme se
na písečný břeh, zády jsme se opřeli o skalní stěnu. Před námi zářil
rudý pruh ohně na protějším břehu a jeho odraz na temné hladině.
„Chceš poznat město, které hraničí s tvým městem, chceš proniknout do jeho středu, domníváš se, že je také skrytým středem
tvého města, a že tedy porozumění zákonům druhého města by
mohlo znamenat obnovu řádu, který se pro tebe zbortil… To, co
hledáš, nemůžeš nikdy najít.“
Strážce chrámu teď mluvil hlasitěji a jeho hlas byl klidnější než
uvnitř v jeskyni. „Jdu tedy nesprávným směrem?“ zeptal jsem se.
„Je tak těžké vyznat se v téhle džungli. Cítím se strašně unavený.“
„Ne, džungle opravdu patří do katastru města, které hledáš.
Kdybys pokračoval v cestě, uviděl bys za nějaký čas nad vrcholky
 130 
stromů zlaté špice věží královského paláce. Ale i druhé město má
své okraje, kde přechází do jiného prostoru. Možná, že se dostaneš
do paláce na hlavním náměstí a budeš procházet jeho chodbami,
možná, že budeš v královské knihovně držet v ruce Knihu zákonů,
k ničemu ti to ale nebude, nenajdeš tu žádný počátek, zákony jsou
opsané od sousedů, kteří je zase opsali od svých sousedů… Tiše,
neslyšel jsi nějaké bublání v rákosí?“ V jeho hlase se najednou objevil stejný neklid jako předtím ve skalním chrámu.
„To byla jen nějaká ryba. Myslím, že jsem se už s tímto učením
setkal. Slyšel jsem báseň, jejíž autor tvrdil, že tajný střed, který
hledáme, je ve skutečnosti okrajem jiného středu, který je opět
okrajem; poslední střed je prý tak vzdálený, že nemáme naději
k němu dojít.“
„Kdo ti takové věci vykládal?“ zeptal se eremita překvapeně.
„Felix, recitační pták, mi to přednášel za mrazivé noci a padal
přitom s římsy.“
„Ach, Felix. Felix toho napovídá. Ne, to, o čem mluvil recitační
pták, je ve skutečnosti úplně jiné učení. Nejde vůbec o to, že střed je
vzdálený a složitě zprostředkovaný, že původní zákon je nenapravitelně znetvořený nesčetnými překlady překladů jako slovo měnící
se při hře na tichou poštu, nejde o to, že tvář boha je ukrytá za tisíci
maskami. Podivné tajemství spočívá v tom, že žádný poslední střed
neexistuje, za maskami se neskrývá žádná tvář, není žádné první
slovo v tiché poště, není žádný originál překladu. Je jen neustále se
otáčející šňůra proměn rodících další proměny. Není žádné město
autochthonů, je nekonečný řetěz měst, kruh bez počátku a konce,
kterým se lhostejně přelévá měnící se vlna zákonů. Je město-džungle
a město, kde lidé obývají pilíře vysokých viaduktů křižujících se
v nesčetných nadjezdech a podjezdech, město z pouhých zvuků,
město v bažině, město hladkých bílých koulí pomalu se kutálejících
na betonu, město skládající se z bytů, které jsou roztroušené po
několika světadílech, město, kde z tmavých mraků neustále padají
 131 
sochy a tříští se o dlažbu, město, kde dráha měsíce vede vnitřkem
bytů. Všechna města jsou si navzájem středem a okrajem, počátkem
a koncem, mateřským městem a kolonií.“
„To je zvláštní učení,“ řekl jsem. „Nemohu se rozhodnout, jestli
vede k zoufalství nebo k podivnému štěstí.“
„Štěstí a zoufalství jsou slova, jež mají smysl ve světě, který má
počátek a pokračování, střed a okraj. Jestli se necháš unášet valící se
vlnou, zapomeneš, co znamenají, nebudeš umět říci, jestli všechno
ztratilo jakýkoliv smysl nebo jestli je vše naplněné smyslem až do
posledního atomu. Otevře se před tebou Labyrinthos zborceného času, na jeho chodbách budou u cihlových zdí v pravidelných
rozestupech zářit do tmy hrací automaty s elektronickými hrami
o pronásledování pronásledovatelů, nebudeš vědět, jestli jsi zešílel
nebo jestli jsi pochopil tajemství kosmu, které ti celý život unikalo.“
Na protějším břehu tiše a podivně pomalu padal vysoký hořící
kmen, zafoukal teplý vítr, na černé hladině se zachvěly a roztřepily
skvrny rudého světla. Strážce chrámu se díval na hru světel na hladině, říkal unaveným hlasem: „Nikam nechoď, každá krajina je počátkem i koncem, každé město je stejnou měrou fantasmagorií šíleného
snu i nudnou skutečností. Město, ve kterém žiješ, není o nic méně
snem a halucinací než město mramorových tygrů na malachitové
pláni, na jejichž bocích svítí jako drahokamy kapky rosy, když na horizontu vychází rudé slunce. Vrať se do svého snu, obětuj bohům ze
svého snu, používej snové stroje rotující a kmitající v bizarním snu
techniky, v omamném a neuvěřitelném baletu. Také já jsem knězem
v Dargúzově svatyni; kdybych žil v zemi za vysokou zdí z ocelových
plátů, kde je nejvyšším bohem geometrický útvar, krásný polygon
s mnoha osami symetrie, uctíval bych toto božstvo a ryl bych jeho
podobu do křišťálu. Vrať se domů. Anebo se nevracej, procházej
z města do města, projdi řetězcem měst. Oboje vyjde nastejno…“
Teď jsem i já zaslechl bublání v rákosí u břehu. Nad hladinu se
vynořil úzký kovový hrot, zakýval se a zase zmizel, pak se objevila
 132 
hlava sevřená tmavou gumovou kuklou, obličej zakrývaly potápěčské brýle a rozdvojující se hadice, která vycházela z úst. Z vody
vystoupila postava v černé kombinéze, s kyslíkovou bombou na
zádech a s dlouhým úzkým mečem v ruce. Na jeho čepeli se blyštěla
záře požáru. Pod přiléhavým gumovým oblekem se rýsovaly tvary
ženského těla. Potápěčka si sundala brýle a vyndala hadici z úst,
strhla si z hlavy kuklu a rozhodila černé vlasy: byla to zase Alweyra,
stála tu s tváří zkřivenou vztekem a záští, za temnou postavou zářila hořící džungle a rozsvěcela okolo vlnících se vlasů rudou auru.
S gumovými ploutvemi na nohou udělala dva rychlé kroky, přiložila
strážci chrámu meč na hrdlo a přitiskla mu ostrým hrotem hlavu
ke skále.
„Konečně jsme tě přistihli,“ zasyčela na něj. „Mám natočené na
magnetofonu tvé blasfémie, tvá strašná rouhání proti Dargúzovi.
Už dlouho tě podezíráme, že jsi stoupencem sekty tisíce měst, ale
nikdy jsme tě nemohli usvědčit, byl jsi lstivý a kluzký jako had. Byla
to naše vina, že se opět rozšířil váš jed. Naše pozornost za poslední
staletí ochabla; domnívali jsme se, že poté, co byl před tisíci lety
váš hnusný prorok provrtán zlatým šroubem, vaše zvrhlé učení
zaniklo… Teprve nedávno jsme si všimli náznaků, že přišlápnutý
had opět zvedá hlavu, nacházeli jsme na dvorcích domů stopy po
vašich odporných orgiích, ohořelé zbytky šicích strojů pomazané
rybízovou marmeládou…“
Sklonila meč, zaklapla kolem zápěstí strážce chrámu lesklá želízka, jejich druhý kruh připevnila ke kovové tyči zábradlí. Pak se
obrátila ke mně: „A ty, ty jsi už slyšel příliš mnoho, než aby ses mohl
jen tak vrátit do toho svého města.“ Vysoko vztyčila rudě zářící meč;
dal jsem se na útěk, běžel jsem po úzkém břehu, a když skalní stěna
ustoupila, vrhl jsem se do houští džungle, prodíral jsem se jím ve
tmě a stále jsem za sebou slyšel, jak si Alweyra klestí cestu tím, že
zuřivě seká mečem do větví a lián. Když už jsem cítil hrot jejího
meče na zádech, postavila se mi do cesty kamenná zeď; zahnul
 133 
jsem a prolézal jsem křovím podél zdi, po několika metrech jsem
nahmatal malá dvířka: zmáčkl jsem rezavou kliku, proběhl jsem na
druhou stranu a zabouchl za sebou ve chvíli, kdy už se hbitý hrot
meče tlačil za mnou ven ze dveří.
Octl jsem se v osvětlené místnosti bez oken. Naproti mně seděla
na židli šedovlasá paní v bílém silonovém plášti a četla Vlastu, na
stolku před ní ležely pečlivě srovnané svitky toaletního papíru. Byl
jsem na záchodcích v suterénu kavárny Slavie. Dal jsem paní na
talířek korunu a vystoupil jsem po schodech nahoru.
Za velkými okny byla tma; kavárna byla plná lidí, nad mramorovými stolky svítily lustry a jejich matoucí odrazy ve sklech oken
a zrcadel. Spěchal jsem k východu, ale pak mi připadlo hloupé
prchat před Alweyrou na této straně hranice, ve světě, kde pravděpodobně neměla žádnou moc. Kromě toho jsem byl vyčerpaný
blouděním v džungli a měl jsem chuť něčeho se napít. Sedl jsem si
k prázdnému stolku vedle klavíru a objednal si u servírky koňak.
Díval jsem se ke schodišti, které vystupovalo od záchodků, čekal
jsem, jestli uslyším pleskání gumových ploutví na stupních schodů,
byl jsem zvědavý, jestli se Alweyra vynoří v černém potápěčském
obleku v zářící kavárně a rozmáchne se štíhlým mečem, jehož obrazy se zablesknou v chladných hlubinách zrcadel. Ale na schodech
se nikdo neobjevoval, Alweyra respektovala hranici mezi dvěma
městy; měla dobré vychování a věděla, že zápasy, které se zrodily v nitru džungle, není slušné přenášet do kaváren, i když tyto
místnosti dělila od temného pralesa a jeho zvířat jen tenká zeď, jen
dvířka vedle toalet.
 134 
22
Odchod
Nebyl jsem vyčerpaný jenom z bloudění džunglí. Byl jsem unavený
ze všech pokusů proniknout do druhého města, k jeho skrytým
náměstím a palácům, k pramenům jeho moci. Byl jsem unavený
z existence na hranici: na hranici domova, jehož děje, ve kterých
vysychaly mízy smyslu, se pozvolna proměňovaly v nesrozumitelný
rituál, a ciziny, jejíž řád mi stále unikal. Setkával jsem se se slovy
a gesty obyvatel druhého města, se skřeky jeho zvířat a strnulými
pózami jeho soch jako s hieroglyfickým textem, jehož tvary sice čas
od času pronikavě a takřka bolestně projel oslnivý výboj jednotícího
smyslu, ale pokaždé pohasl dřív, než jsem jej mohl uchopit. Podivně
jsem žil mezi dvěma říšemi, v jedné dohasínal plamen smyslu, ve
druhé stále nemohl vzplanout. Svědectví o druhém městě, kterých
se mi dostalo, byla spíš matoucí; co o druhém městě a jeho zákonech říkala Alweyra, prodavač, ptáčník, Felix a strážce chrámu,
si odporovalo a navzájem se vylučovalo  a přece bylo zřejmé, že
všechna tato vysvětlení jsou nějakým způsobem platná.
Nechtělo se mi nikam jít, seděl jsem doma a četl jsem tlustou
knihu o logice, na jejích stránkách leželo jasné světlo dopoledního slunce, pročištěné reflexy sněhu. Náhle můj pohled narazil na
podivné slovo-křížence: jeho první půli tvořila písmena latinské
abecedy, ale k nim byla jako ocas mořské panny připojená druhá
polovina, která se skládala z písmen druhého města. Zůstaly na dně
tiskárenské kasy nějaké typy po noční práci a připletly se omylem
dennímu sazeči pod ruku? Byla cizí písmena tajným vzkazem pro
špiony druhého města z jejich centrály v hloubce prostoru za zdmi?
Ale tušil jsem, že jde o něco jiného. Kniha, kterou jsem četl, měla
své místo dost daleko od středu knihovny, kam jsem zasunul knihu
 135 
z antikvariátu v Karlově ulici. Vytáhl jsem jakousi brožuru, která
stála knize ve vazbě z fialového sametu blíž, a prolistoval jsem ji: jak
jsem se obával, našel jsem na jejích stránkách mnohem víc písmen
druhého města, byla tu už celá slova a fragmenty vět. S úzkostí jsem
sahal po svazku, který stál na polici hned vedle tajemné fialové knihy. Když jsem jej rozevřel, měl jsem pocit, jako kdybych odvalil plochý kámen a díval se na hemžení brouků. Stránky byly už skoro celé
pokryté tučnými černými písmeny z druhé strany hranice, jen na
několika místech zbyly osamělé ostrůvky latinských liter. Zmocnila
se mě nevolnost a rychle jsem knihu zaklapl. Teď už jsem s jistotou
věděl, na čem jsem: cizí písmo se šířilo knihovnou, prorůstalo ji jako
sněť! Rychle jsem vytáhl nakažlivou fialovou knihu, běhal jsem s ní
po pokoji a hledal jsem místo, kam bych ji schoval. Dá se knihovna,
mokvající nesrozumitelným písmem, ještě vyléčit?
Pak jsem se zastavil, zasmál jsem se své úzkosti a zasunul knihu
zpátky do knihovny. Ať se oblá a ostnatá písmenka rozlézají, ať
po kobercích přijdou z tmavých koutů tygři, ať se vlna zapíraného
moře z hlubin domů přivalí až do osvětlených středů pokojů. Z čeho
mám, proboha, ještě strach? Náhle jsem pochopil, proč mě druhé
město nepřijalo, došlo mi, že palubní kulomety helikoptér, které
se vznášejí nad vlnícími se prostěradly, ani žraloci v závějích a neklidný hrot Alweyřina meče nebyli pravými překážkami. Najednou
jsem věděl, že před tím, kdo skutečně odejde, se druhé město musí
otevřít, že odcházejícího dovede k lesklým palácům a temným zahradám každá cesta, po které vykročí. Já jsem pořád ještě doopravdy
neodešel. Opravdu odchází ten, kdo za sebou všechno nechává, kdo
jde s úsměvem a prázdnýma rukama do tmy a nemyslí na návrat.
Kdo při odchodu počítá s tím, že se vrátí, neopouští domov, i kdyby
vstoupil do bílých měst v hloubce džungle a odpočíval na mramoru
jejich náměstí: jeho cesty zůstávají vpletené do tkaniva cílů, které
vytvářejí prostor domova, zářící hranice ciziny před ním ustupuje.
Žil jsem celý život na okraji a víc jsem se vyznal ve světě skvrn
 136 
a prasklin na starých zdech než ve světě tvarů, které byly uznány
za smysluplné a jedině důležité, nikdy jsem nerozuměl smyslu hry,
která se hraje, a rolím, ze kterých jsem si měl nějakou vybrat, občas jsem se pokoušel některou přijmout a hrát ji, ale vždycky jsem
jen mechanicky odříkával předepsaný part, s nechutí a s pocitem
trapnosti a studu, studu, který po nějakém čase úplně ochromil
chabý herecký výkon, takže jsem raději zmlkl a zalezl do kouta
jeviště  a přesto jsem se až do této chvíle stále bál zahodit text hry
a odejít do temného zákulisí. Odcházel jsem, ale chápal jsem svůj
odchod pořád ještě jako poslední roli, jako roli, která mě nakonec
podivným způsobem přece jenom zapojí do hry.
Teď jsem věděl, že do druhého města může vstoupit jen ten,
kdo odchází s vědomím, že cesta, na kterou se vydává, nemá žádný
smysl, protože smysl znamená místo ve tkáni vztahů vytvářejících
domov, že dokonce není ani nesmyslná, protože nesmyslnost je jen
doplňkem smyslu a patří do jeho světa. Neklid, který se rodil z vědomí, že všechna svědectví o druhém městě si odporují, se rozplynul. Pochopil jsem, že mé úsilí sjednotit noční výklady ve světle dne
bylo jen projevem touhy začlenit druhé město do známého řádu,
proměnit je v kolonii domova, a tím je podmanit a zrušit. Neřešitelná
otázka se vyřešila tím, že přestala být otázkou. Zahlédl jsem teď ve
tmě prostor, kde se převalovaly a proměňovaly neznámé světélkující tvary, tvary, které se nedaly převést na formy našeho světa
a které neměly žádný smysl, a přece v sobě nesly jakési oprávnění,
jež se zdálo být ještě silnější, původnější a nevyvratitelnější než
oprávnění smyslu: bylo to právo, které bylo srostlé přímo s bytím,
suverénním a ničemu se nezodpovídajícím, a proto takové právo
nemohlo být ničím ohroženo. To, co se lenivě vlnilo v prostoru, bylo
současně syrovou přítomností i důvodem: uhrančivou a lhostejnou
temnou září. Otázky, které jsem dříve převalujícím se tvarům kladl
a na které jsem slyšel stále jiné a odporující si odpovědi, se nemohly
s touto temnou září setkat. V prostoru, který se otevřel, se nedaly
 137 
odlišit prameny zákonů a zvyků od střepů zaniklých jsoucen a odpadků našeho světa, beztvarost počátku od beztvarosti zániku, boj
nepřátelských sil od hluboké a neotřesitelné jednoty, vířivý chaos
od nejpevnějšího řádu. Tento prostor se už konečně vymanil z moci
domova. Otevřela se přede mnou krajina, před kterou nás chtějí
celý život ochránit, upírají nám právo na prohru a právo na exil,
právo ztratit se a bloudit podél zdí, být vyhnancem ve světě koutů,
na tmavých dvorcích bytí. Jak jsou otravní, neustále nám dotěrně
vnucují spásu a domov, chtějí nás připravit o zářící zemi ciziny, kde
z osvobozených věcí tiše kane nádherné chladné světlo, o radosti
samoty na nočních pláních nad jiskřícími městy, o krásné pomalé
tance oblud na opuštěné silnici, o opojný zánik v hloubce tmavých
pokojů, pod studenými zrcadly, kde se chvějí světla vzdálených
lamp jako bolestné souhvězdí zvířetníkového pásu vinoucího se
nitrem domů.
Oblékl jsem se a seběhl po schodech na ulici. Bylo jasné, mrazivé
dopoledne, sluneční světlo dávalo vyvstávat ostrým stínům pod
obočím chodců, v záhybech kamenných draperií soch a pod zasněženými římsami. Tváře a pohyby lidí, které jsem potkával, měly
už tady výraz snové a slavnostní strnulosti. Chodil jsem úzkými
uličkami ponořenými do stínu, uličkami, které se náhle otvíraly
do oslňujících náměstí, procházel jsem tmavými podloubími,
v jejichž obloucích svítil sníh a bolestně se vpaloval do unavených
očí. Myslel jsem na utajené bitvy, bohoslužby a plesy, které se odehrávají v hlubinách za mlčícími fasádami, na daleké cesty do nitra
Asie, jejichž jsou ulice součástí; když jsem míjel Husův pomník,
představil jsem si jeho dutý vnitřek a přemýšlel jsem, co se v něm
asi skrývá  je tam vinárna s tanečním parketem, dílna, kde tiše
bzučí stroje, či bazén, na jehož hladině září světla barevných lamp
zavěšených do hlav dutých soch? Třeba budu ještě dnes pomalými tempy plavat v jeho vlažné vodě, v mihotajících se světelných
skvrnách, přes mé tělo zvolna přejedou dlouhé vlasy dívek, které
 138 
mramorová tramvaj odvezla od jejich rodin a které už zapomněly, že na druhé straně dutých soch existuje jiný svět. Věděl jsem,
že všichni budou mluvit o selhání a dezerci. Ale můj odchod do
druhého města neměl být představením zakrývajícím porážku.
Bolest z prohry se neutišila, ale podivně vplynula do velké radosti
cesty a stala se její součástí. Oútěku mluví nejvíc ti, kteří sami každý
den prchají do asylu domova před výzvami vanoucími z temných
okrajů a z ústí vedlejších cest. Neměl jsem jim za zlé, že se ukryli
v prostoru domova; v jejich věrnosti hře, která se hraje, bylo cosi
obdivuhodného a vyvolávajícího úctu, ale také jsem necítil potřebu
někomu se omlouvat za to, že v jejich kusu nehraju. Někdo zůstává,
někdo odchází. Někdo celý život nevnímá hudbu šelestů a šustění
doprovázející naše slova, a jiného pohltí ornamenty koberce nebo
omamné vnitřky skříní, jeho rodina ještě několik týdnů vysedává
u otevřených dveří šatníku a čeká na jeho návrat, ale pak na něj
všichni zapomenou. Jak dlouho ještě bude obec pohrdat těmi, kdo
odcházejí? Kdy nastane smíření mezi odcházejícími a zůstávajícími? Kdy se odchody do druhého města promění v tiché svátky, kdy
přestane zaznívat výsměch nad těmi, kdo odmítli hrát nebo se to
nedokázali naučit, kdy už přestanou tahat násilím do hry ty, kteří
už mají u velkých cihlových budov na nákladním nádraží sjednanou
schůzku se zeleným andělem, jehož tvář zakrývá zlatá maska? Obec
neví, jak je jí zapotřebí těch, kteří odcházejí za hranice. Odcházející
už nemyslí na stopy, které zanechává ve svém domově, ale přesto
jsou pro ty, kdo zůstávají, odchody připomenutím jiného prostoru, připomenutím, při kterém se zachvěje platný řád a na čas se
probudí spící síla, jež řád tajně buduje a oživuje: bez odcházejících
by řád domova strnul a odumřel. Odchod neznamená přerušení
rozhovoru. Dokonce skutečný rozhovor je možný jen mezi těmi, co
odešli, a těmi, co zůstávají. Rozmluvy se soukmenovci jsou vždy jen
nudným nasloucháním echu vlastních slov. Všechny rozhovory se
sytí z velkého rozhovoru mezi těmi, kdo žijí uvnitř domova, a tím,
 139 
co vane přes hranici: šumem, v němž se mísí šustění látek s vytím
a kňučením oblud a hudebními skladbami, které hraje orchestr
exulantů a které trvají několik dní. Ti, co žijí uvnitř, pokládají hlasy okrajů jen za bezvýznamný doprovod slov, kterému nevěnují
žádnou pozornost, ale tyto tiché tóny a vzdálené výkřiky přesto
skrytě působí, rozleptávají uzavírající se tvary, uzrávají na dně
paměti a vydávají plody.
Přešel jsem Mánesův most, procházel jsem podél zasněžených
terasových zahrad. Nemyslel jsem na návrat, ale nemohl jsem ani
s jistotou říci, že se nikdy nevrátím. Propustil jsem budoucnost ze
sítě plánů; zářila teď světlem, které bylo ve světě, kde byla naší
služkou, pohaslé. Nevěděl jsem, co mě čeká, jestli pobyt v druhém
městě bude konečným popřením hry domova, nebo jejím obnovením a pročištěním v zapomenutém ohni. Nezajímalo mě to, odevzdal jsem se moci cesty a nevěděl jsem, jestli mi v budoucnosti
bude cesta velet, abych zůstal za zdmi, nebo abych se vrátil, s jazyky
vyříznutými z dračích tlam v brašně. To, čemu jsme říkali budoucnost, už vlastně neexistovalo, byl jen čistý a jednotný plamen
času, byla jen záře toho, co je, záře, v níž se chvěly temně zrající šťávy
minuvších dějů a tvarů i nejisté pachy tiše přicházejících monster.
Stoupal jsem příkrými uličkami podél zadních traktů paláců, nespěchal jsem, nevěděl jsem, kudy se dám za příštím rohem. Přemýšlel
jsem, jaké budu mít v druhém městě zaměstnání  budu zlatokopem
v knižní džungli, mnichem v klášteře, který se nachází v podkroví
libeňského činžáku, rybářem, který vyplouvá za úlovkem na temné
vnitřní moře a vidí v dálce svítit večerní lampy pokojů? Dřív jsem se
bláhově domníval, že je možné v druhém městě strávit dovolenou,
vrátit se a napsat o svém pobytu knihu. Dobrá, zanechám tu tedy
knihu o setkání a hranici. Mé příští knihy už budou psané písmem
druhého města a vytištěné v nočních tiskárnách ukrývajících se
za kabáty ve skříních. Možná se některá z mých knih objeví na polici antikvariátu, možná se někdo uchýlí jako já do prodejny před
 140 
sněhovou vánicí nebo před deštěm, s údivem zahlédne jemnou
ženskou ruku, která se z druhé strany vsune mezi svazky na polici,
roztáhne mezi nimi mezeru a pak do ní vloží knihu: užaslý návštěvník knihu vytáhne a otevře, bude se dívat na stránky pokryté
neznámými znaky, potom se skloní a nahlédne do tmavé skuliny,
která zbyla mezi knihami na polici, uvidí světla mihotající se na
černé hladině, ucítí pach kamenných chodeb. Prošel jsem napříč
opuštěným Hradčanským náměstím, kolem Martinického paláce
jsem zahnul na Nový Svět, šel jsem uličkou, jejíž jednu stranu tvořila
kamenná zeď, za kterou se skrývaly neviditelné zahrady, vystoupil jsem po rozpadajících se schodech, které vedly podél starých
cihlových hradeb. Zablyštěly se koleje, za nimi svítil ve slunci zasněžený parčík, na sněhu se pohybovaly stíny stromů rozkývaných
větrem. Smetl jsem sníh se sedadla lavičky a posadil jsem se, díval
jsem se na hru stínů větví na třpytícím se sněhu. Pomalu přijížděla
od Prašného mostu tramvaj; když přijela blíž, uviděl jsem, že má
zelenou barvu. Zastavila tiše před parčíkem, všechny její dveře se
otevřely. Vstal jsem a šel jsem k ní po neporušeném bílém sněhu.
Michal Ajvaz
Druhé město