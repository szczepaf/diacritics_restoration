
Mám ráda těch několik minut před sedmou hodinou večerní,
kdy hadříky a zmačkanou Národní politikou čistím skleněné cylindry lamp, sirkou odroluji čerň ohořelých knotů, nasazuji znovu
mosazné kloboučky, a přesně v sedm hodin nastává ta krásná
chvíle, kdy přestávají pracovat pivovarské stroje a dynamo, tlačící
elektrický proud všude tam, kde svítí žárovky, to dynamo začne
snižovat obrátky, a tak jak elektřina slábne, slábne i světlo žárovek,
z bílého světla zvolna je světlo růžové a z růžového světla světlo
šedivé, cezené přes flór a organtýn, až wolframová vlákna ukazují
u stropu červené rachitické prstíčky, červený houslový klíč. Zapaluji
pak knot, nasazuji cylindr, vytahuji žlutý jazýček, nasazuji mléčné
stínítko, zdobené porcelánovými růžemi. Ráda mám těch několik
minut před sedmou hodinou večerní, dívám se ráda těch několik
minut vzhůru, kdy světlo odchází ze žárovky jako krev z podříznutého kohouta, ráda se dívám na ten blednoucí podpis elektrického proudu a trnu, až přijde čas, kdy do pivovaru bude zaveden
městský proud a všechny pivovarské lampy, všechny větrné lampy
v maštalích, lampy s kulatými zrcátky, všechny ty bachraté lampy
s kulatými knoty se jednoho dne nezapálí, nikdo už nebude o jejich
světlo stát, protože celý ten ceremoniál bude nahrazen vypínačem
podobným kohoutku od vodovodu, který nahradil krásné pumpy.
Mám ráda ty moje hořící lampy, v jichž světle odnáším na stůl talíře a příbory, rozvírají se noviny nebo knihy, mám ráda lampami
ozářené ruce jen tak spočívající na ubrusu, lidské uťaté ruce, v jichž
rukopisu vrásek lze vyčíst povahu člověka, kterému ty ruce patří,
mám ráda přenosné petrolejové lampičky, se kterými za večera
chodím vstříc návštěvám a svítím jim do tváře a na cestu, mám ráda
lampy, v jichž světle háčkuji záclony a hluboce sním, lampy, které
 8 
násilným dechem zhasnuty vydávají čpavou vůni, která výčitkou
zaplaví tmavý pokoj. Abych tak našla sílu, a až přijde do pivovaru
elektřina, abych alespoň jednou týdně jeden večer si zapálila lampy
a naslouchala melodickému syčení žlutého světla, které vrhá hluboké stíny a nutí k opatrnosti a k snění.
Francin zapaloval v kanceláři dvě bachraté lampy s kulatými knoty, dvě lampy neustále brblající jako dvě domovnice, lampy, které
stály na krajích ohromného stolu, lampy, které vydávaly teplo jako
kamínka, lampy, které s ohromným apetytem mlsaly petrolej. Zelená stínítka těch baculatých lamp skoro podle pravítka odřezávala
prostor světla a stínu tak, že když jsem se dívala oknem do kanceláře, Francin byl vždycky rozstříhaný na Francina politého vitriolem
a na Francina, kterého pohltilo přítmí. Mosazné mašinky, ve kterých
se pohyboval horizontálním šroubem stahovaný nebo vytahovaný
knot, ty mosazné košíčky měly ohromný tah, tolik spotřebovaly ty
Francinovy lampy kyslíku, že vysávaly kolem sebe vzduch, takže
když Francin položil cigaretu do blízkosti lamp, mosazné česno
vsrkávalo stuhy modrého dýmu a cigaretový dým, jak se dostal do
magického okruhu těch bachratých lamp, neúprosně byl vsrkáván
a tahem skleněného cylindru požírán plamenem, který nad kloboučkem svítil zelenkavě jak světlo, které vydává ztrouchnivělý
pařez, světlo jak bludička, jak oheň svatého Eliáše, jak Duch svatý,
který sestoupil v podobě fialového plamínku, vznášející se nad
tučným žlutým světlem kulatého knotu. A Francin zapisoval ve
světle těchto lamp do rozevřených pivovarských knih výstavy piva,
příjmy a vydání, sestavoval týdenní a měsíční zprávy, aby koncem
každého roku sestavil bilanci za celý kalendářní rok, a stránky
těchto knih se leskly jak naškrobené náprsenky. Když Francin obrátil stránku, tak se ty dvě bachraté lampy pohoršily nad každým
pohybem, že hrozily zhasnutím, rozkdákaly se ty lampy, jako kdyby to byli ze spánku vyrušení dva velcí ptáci, úplně ty dvě lampy
mykaly zlostně dlouhými krky, rozházely na stropě ty neustále
 9 
oddychující stínohry předpotopních zvířat, na stropě vždycky
jsem viděla v těch polostínech ovívající se sloní uši, oddychující
hrudní koše kostlivců, dvě veliké můry nabodnuté na světlený kůl,
vycházející ze skleněného cylindru rovnou ke stropu, kde zářilo nad
každou lampou kulaté oslnivé zrcátko, prudce osvětlený stříbrný
peníz, který se neustále, sotva znatelně, ale přece pohyboval a vyjadřoval náladu každé lampy Francin, když obrátil stránku, znovu
nadepisoval jména a příjmení hostinských. To bral redis pero číslo
tři, a tak jako ve starých mešních knihách a slavnostních listinách,
Francin každé začáteční písmeno nadepsal iniciálami, které byly
plné ozdobných kudrlinek a vzdouvajících se siločar, to Francin,
když jsem seděla v kanceláři a dívala se z přítmí na jeho ruce, které
ty kancelářské lampy pomazaly chlórovým vápnem, vždycky jsem
měla dojem, že Francin ty iniciály dělá podle mých vlasů, že se jimi
inspiruje, zadíval se vždycky na moje vlasy, ze kterých sršelo světlo, v zrcadle jsem viděla, že kde jsem byla večer já, tam vždycky
tím mým účesem a kvalitou mých vlasů bylo o jednu lampu víc,
Francin tím redis perem napsal základní začáteční písmena, pak
vzal něžná pera a podle dojmu namáčel je střídavě do zelených
a modrých a červených inkoustů a kolem iniciál začal kreslit moje
vzdouvající se vlasy, a tak jako růžový keř, který obrůstá besídku,
tak Francin hustou sítí a větvičkami siločar mých vlasů ozdobil
začáteční písmena jmen a příjmení hostinských.
Když pak unavený se vrátil z kanceláře, stál ve veřejích ve
stínu, bílé manžety ukazovaly, jak za celý den je vyčerpaný, skoro
ty manžety se dotýkaly jeho kolen, za celý den si na záda Francin
naložil tolik starostí a protivenství, že vždycky byl o deset centimetrů menší, možná i o víc. A já jsem věděla, že největší starostí
jsem já, že od té doby, co mě poprvně uviděl, že od té doby mne nosí
v neviditelném, a přece tak konkrétním ruksaku na zádech, který
den ze dne je těžší. To pak každý večer jsme stáli pod stahovací
hořící lampou, zelené stínítko bylo tak veliké, že jsme se pod ně
 10 
oba vešli, byl to lustr jako deštník, pod kterým jsme stáli v lijavci
syčícího světla petrolejové lampy, objímala jsem Francina jednou
rukou a druhou rukou jsem jej hladila v týlu hlavy, on měl zavřené
oči a zhluboka dýchal, když se uklidnil, objal mne v pase, a tak to
vypadalo, že chceme začít nějaký společenský tanec, avšak ono to
bylo něco víc, byla to očišťovací koupel, ve které mi Francin šeptal
do ucha všechno, co se mu ten den přihodilo, a já jsem jej hladila
a každý pohyb ruky mu vyhlazoval vrásky, pak mi hladil rozpuštěné
vlasy, pokaždé jsem stáhla ten porcelánový lustr níž, kolem obvodu
lustru byly hustě navěšeny skleněné barevné trubičky spojované
korálky, chrastila ta cingrlátka kolem našich uší jako cetky a ozdoby
kolem beder turecké tanečnice, měla jsem někdy dojem, že ta veliká
stahovací lampa je skleněný klobouk naražený nám oběma až po
uši, klobouk ověšený lijavcem zastřižených rampouchů… A poslední vrásku jsem zahnala z Francinovy tváře někam do vlasů nebo
za uši, a on otevřel oči, narovnal se, manžety zase měl ve výši boků,
podíval se na mne nedůvěřivě, a když jsem se usmála a přikývla,
usmál se taky, pak sklopil oči a posadil se za stůl, dodal si odvahy
a díval se do mne a já do něj a viděla jsem, jak mám nad ním velikou
moc, moje oči jak jej uhraňují jako oči krajty tygrovité, když zírají
na ustrašenou pěnkavu.
Dnes večer z tmavého dvora zařehtal kůň, pak ještě jedno zaržání, a pak se ozvalo dunění kopyt, řinčení řetězů a cinkot přazek,
Francin se vztyčil a naslouchal, vzala jsem lampu a vyšla na chodbu
a otevřela dveře, venku volal ve tmě pivovarský kočí: „Hola, Ede,
Kare, hola ištene!“, ale kdepak, od stáje se řítili belgičtí valaši
s lampou na předprsni, tak jak se vraceli unavení, odpřažení od
vozu, v chomoutech a s postraňky zavěšenými na krumplování těch
chomoutů a v celém postroji po celodenním rozvážení piva, kdy
každý si myslil, tihle vyřezaní hřebci nemyslí na nic jiného než na
seno a putýnku mláta a pikslu ovsa, tak tihle dva valaši čtyřikrát
do roka zničehonic se rozpomenuli na svoje hříběcí léta, na svoje
 11 
geniální mládí, plné ještě nerozvinutých, a přece již žláz, a vzbouřili
se, udělali malou vzpouru, dali si znamení za tmavých podvečerů,
když se vraceli do maštalí, a splašili se, splašili, to říkají lidé, že se
tihle bývalí hřebci splašili, oni se nesplašili, oni nezapomněli, že
ještě pořád a do poslední chvíle lze jít i zvířeti cestou svobody… teď
letěli podle deputátních bytů, chodníkem z betonu, zpod kopyt jim
křesaly jiskry a lampa na prsou náručního valacha zběsile sebou
casnovala a mrskala a ozařovala poletující přazky a utržené opratě,
vyklonila jsem se a něžným světlem petrolejové lampy proletěl ten
belgický pár, tlustí, obrovští valaši Ede a Kare, kteří dohromady vážili dvacet pět metrických centů, které teď uvedli do pohybu, a ten
pohyb neustále hrozil pádem a pád jednoho koně znamenal i pád
druhého, protože byli spolu spojeni štruplemi a koženými přazkami
a opratěmi, avšak jako by se neustále v tom trysku dorozumívali,
plašili se oba současně a střídali se ve vedení ne víc než o pár centimetrů… a za nimi běžel nešťastný kočí s bičem, kočí, který trnul,
kdyby jeden z koní si zlomil nohy, že by mu správa pivovaru strhávala kolik let… a ztráta obou koní by znamenala platit až do konce
života… „Hola, Ede a Kare! Hola ištene!“, avšak spřežení už hnalo
proti průvanu u sladovny, teď jejich kopyta zmlkla v blátivé cestě
podle komínu a humen, také ti valaši zpomalili a zase u maštalí,
na kočičích hlavách, nabírali rychlost a na betonovém chodníčku
ozářeném hranatými šachtami z chodeb svítícími petrolejkami, na
tom chodníčku, z kterého každá po zemi se táhnoucí přazka, každý
řetízek, každá podkova sršela jiskřičkami, tedy ti dva belgičani se
rozeběhli, to ani nebyl už běh, ale zadržovaný pád, z nozder se jim
valily frkačky dechu, oči vytřeštěné a plné hrůzy, v zatáčce u kanceláře se oba smekli na tom betonovém chodníčku jak v grotesce, ale
oba jeli po zadních podkovách, ze kterých křesaly jiskry, kočí ztuhl
hrůzou. A Francin se rozeběhl ke dveřím, ale já jsem stála opřená
o veřeje a modlila jsem se, aby se těm koním nic nestalo, velice
dobře jsem věděla, že jejich případ je i událostí mojí, a Ede a Kare
 12 
už zase vedle sebe a svorně klusali proti průvanu sladovny, jejich
podkovy ztichly v měkkém blátě cestou podle humen, a znovu si
dali znamení a potřetí se rozletěli, kočí odskočil a lampa, jak jeden
z koňů natáhl uzdu, letěla obloukem a roztříštila se o prádelnu
a ten třesk dodal belgičanům novou sílu, zařehtali nejdřív jeden
po druhém, pak současně oba dva a rozeběhli se na betonovém
chodníčku… dívala jsem se na Francina, jako bych to byla já, která
jsem se proměnila v pár belgických koňů, to byla ta moje vzpurná
povaha, jednou za měsíc si zabláznit, já jsem taky trpěla kvartální
touhou po svobodě, já, která jsem nebyla ani vyřezaná, ale naopak
zdravá, někdy až příliš zdravá… a Francin se na mne díval a viděl
to, že splašené belgické spřežení, ty světlé vlající hřívy a mohutné,
vzduchem za hnědými těly tažené ohony, že to jsem já, ne já, ale
ta moje povaha, ten můj tmavou nocí letící splašený zlatý účes, ty
moje vlající nespoutané vlasy… a odstrčil mne a teď stál Francin
se vzpřaženýma rukama v tunelu světla, řinoucího se z chodby,
se vztaženýma rukama vykročil koňům vstříc a volal Idudududu!
Hola!, a belgičtí vyřezaní hřebci zabrzdili, zpod podkov jim tryskaly
jiskry, Francin uskočil a vzal náručního za uzdu, strhl ji, zaryl ji
do zpěněné tlamy zvířete, a pohyb koňů utichl, přazky a opratě
a pruhy postrojů spadly na zem, přiběhl kočí a vzal podsedního
za uzdu… „Pane správče…“ blekotal kočí. „Utřít slámou, províst je
dvorem… čtyřicet tisíc má cenu ten pár, rozumíte, pane Martine?“
řekl Francin, a když vešel do domovních dveří tak jako hulán,
u kterých za Rakouska sloužil, kdybych neuskočila, povalil by mne,
kráčel by přese mne… ze tmy se ozývaly pak rány bičem a bolestný
řehot belgických koní, nadávky a rány obráceným bičem, který se
omotával belgičanům kolem nohou a rozšvihával kůži.
 13 
2
Můj portrét jsou ale také čtyři prasata, pivovarská prasata, krmená
mlátem a bramborami, a v létě, když zrály řípy, chodila jsem na
chrást a ten chrást posekala a nalila na něj kvásek a staré pivo a prasata spala dvacet hodin a přirůstala denně až o jeden kilogram, to
mne ta moje prasátka slyšela, jak jdu dojit kozy, a už řvala radostí,
protože nevěděla, že dvě z nich prodám na šunky a dvě nechám porazit na domácí zabíjačku. Jak jsem dojila kozy, tak prasátka křičela
nadšením, protože věděla, že všechno mléko, co nadojím, rovnou
jim vyleju. Pan Cicvárek se jen podíval na prasata, hned řekl, kolik
ta prasata váží, a vždycky to bylo tak, pak ta dvě prasátka bral do
náruče a hodil je do takového rakošánku, řeznické bryčky, zatáhl
nad nimi síť a řekl: „Bránějí se ty potvůrky jako moje stará, když
jsem jí zamlada dával první hubičku!“
Řekla jsem prasátkům na rozloučenou: „Papapááá, prasátka
moje, budou z vás krásné šunky!“
Ale prasátka netoužila po takové slávě, to jsem věděla, ale jednu
smrt jsme dlužni všichni a ta příroda je milosrdná, když se už nedá
nic dělat, tak všecko živé, co má za chvíli umřít, všechno obejde
hrůza, jako by zvířátkům i lidem vypadly pojistky, a pak už se nic
necítí a nic nebolí, ta ustrašenost stáhne knoty lamp, že život jen tak
blikotá a o ničem hrůzou neví. Na řezníky jsem neměla štěstí, ten
první mi dal do jitrnic tolik zázvoru, že mi z nich udělal cukroví, ten
druhý zase od rána pil tolik, že jak zvedl palici, aby omráčil prase,
tak sám sobě přerazil nohu, stála jsem s připraveným nožem, div
jsem zlostí nepodřízla toho řezníka, kterého jsem musela navíc vzít
kočárem do nemocnice a shánět náhradního. Třetí řezník zase přinesl svůj vynález, místo paření objevil opalování štětin letlampou,
já jsem místo polévky měla vylejt do záchodu toho řezníka, protože
 14 
jednak štětiny zůstaly v kůži a hlavně prase vonělo benzinem, takže
polévku jsme museli vylejt do kanálu, protože ani zbylé prase ji
nechtělo.
Jediný pan Myclík, to byl řezník, řezník podle mého gusta. Poručil si mramorovanou třenou bábovku a bílou kávu, a rum si dal,
teprve až byly jaterničky v kotli, řezník, který si přinesl všechno
náčiní zabalené do utěrek, přinesl si s sebou tři zástěry, jednu měl
při porážení a paření a vyvrhávání, druhou si oblékl, když vysypal
droby na vál, a třetí zástěru, když už skoro všechno bylo hotovo.
Také mne naučil pan Myclík, abych si koupila jeden kotel do rezervy
a ten kotel nechala jen na vaření jaternic a jelit a tlačenek a drobů
a škvaření sádla, protože co se v hrnci vaří, tím natáhne, a zabíjačka,
milostpaní, to je to samý, jako když kněz slouží mši, protože jde
o krev a o maso.
A zatímco jsme pekli buchtu do jaternic a jelit a zatímco jsme
přivezli necky a do noci jsem vařila kroupy a na talíře připravovala
dostatek soli a pepře a zázvoru a marjánky a tymiánu, prasátko
už nedostalo v poledne žrát a začínalo tušit vůni řeznické zástěry,
i ostatní dobytek byl smutný a tichý, už se napřed chvěl jako listí
osiky, stromy ostatní jsou v klidu, bouře je někde v Karpatech nebo
v Alpách, ale listí osiky se chvěje a třepotá, jako mé prase, které se
zítra zabije.
Prase jsem vyvedla z chlívka vždycky já. Neměla jsem ráda, aby
provazem podvázali prasátku tlamu, na co tu bolest, když jsem řezníkovi vyvedla prase zradou, škrábala jsem ho na vocintku, pak na
čele, pak na zádech, a pan Myclík zezadu přišel se sekyrou, zvedl ji
a obrovskou ranou zvrhl prase, pro jistotu ještě dal dvě tři mokré
rány do roztříštěné prasečí lebky, podala jsem panu Myclíkovi nůž
a on poklekl a vrazil zabiják pod krk a chvilku hledal špičkou tepnu
a pak vychrstl proud krve a já jsem nastavila hrnec a pak ještě velký
kastrol, pan Myclík vždycky dvorně, když jsem měnila nádoby, dlaní
zacpal proudící krev, aby ji zase pustil, ato už jsem míchačkou kverlala
 15 
krev, aby se nesrazila, pak i druhou rukou, oběma rukama současně
jsem tepala do kouřící krásné krve, pan Myclík s pomocníkem, kočím
panem Martinem, navalili prase do necek a lili na ně vřelou vodu
ze džberů, a já jsem si musela vyhrnout rukávy a rozpřaženýma
prstama protřepávat chladnoucí krev a sražené krvavé cucky jsem
vyhazovala slepicím, oběma rukama až po loket v chladnoucí krvi,
ruce mi slábly, třepala jsem jimi, jako bych dodělávala s prasetem,
poslední chuchvalce sedlé krve, a pak se krev uvolnila, chladla, vytáhla jsem ruce z hrnců a kastrolu, zatímco opařené, oholené prase
stoupalo zvolna na kromholci k trámu otevřené kůlny.
Prasečí hlava uříznutá i s vocintkem ležela na vále, dvě plecka
jsem právě přinesla. A už jsem běžela dvorem, vlasy stažené pod
šátkem, abych nepropásla ani chvilku, protože pan Myclík už vyvalil střeva a poručil pomocníkovi, aby je šel obrátit a prát, a sám
se dral, jak slepý Hanuš do orloje, v útrobách prasete popaměti,
vždycky tam něco nařízl a slezina a játra a žaludek se uvolnily, nakonec i plíce a srdce. Nastavila jsem džber a vyvalil se tam celý ten
krásný pajšl, ta symfonie mokrých barev a tvarů, nic mne neuvádělo
tak v nadšení jako světle červené vepřové plíce, krásně vzduté jak
mechová guma, nic není tak vášnivé v barvě jako tmavohnědá barva
jater, zdobená smaragdem žluče, jak mračna před bouří, jak něžné
beránky, zrovna tak se táhne podle střev hrudkovité plsní sádlo,
žluté jak rozkapaná svíce, jak včelí vosk. I ten hrtan je sestavený
z modrých a světle červených kroužků jako trubice barevného
vysavače. A když jsme vyvalili tu krásu na vál, pan Myclík vzal
nůž, nabrousil si vocílku a pak odřezával tu kousek ještě teplého
masíčka, tu kousky jater, tu celou ledvinku a půl sleziny, a já jsem
nastavila veliký kastrol s osmaženou cibulkou a zastrčila ty kousky
z prasete do trouby, když napřed jsem to pečlivě osolila a opepřila,
aby zabíjačkový guláš byl k poledni.
Nabírala jsem sítem vařené prasečí droby, ramínko, rozpůlenou
hlavu, obracela na vál kousek masa za kouskem, pan Myclík vybral
 16 
kosti, a když maso trochu vychladlo, brala jsem do prstů kousek
vocintku a kousek líčka, místo chleba jsem přikusovala prasečí
ucho, Francin přišel do kuchyně, nikdy nejedl, nic nemohl pozřít,
tak stál u kamen a jedl suchý chléb a pil k tomu kávu a díval se na
mne a styděl se místo mne, a já jsem s chutí jedla a pila pivo přímo
z litrové láhve, pan Myclík se usmíval a jen tak ze zdvořilosti vzal
kousek masa, ale pak si to rozmyslel a napil se bílé kávy a přikusoval mramorovou bábovku, pak vzal kolíbku a vyhrnul si rukávy
a mocnými pohyby začaly kousky masa ztrácet svůj tvar, funkci
a půlměsíci kolíbavých nožů se maso zvolna měnilo v prejt, a pan
Myclík nastavoval dlaň a já jsem mu do ní dávala spařené koření,
pan Myclík byl jediný řezník, kterému jsem koření musela zalít vřelou vodou, protože, jak říkal, a já jsem to velice hmatově chápala,
nastává větší rozptyl a jemnost těch vůní, a pak přidal máčenou
buchtu a znovu vše promísil a mocnými dlaněmi a prsty protřepal
a promíchal, pak stáhl z obou dlaní prejt, hrábl do něj, ochutnal,
díval se do stropu a byl té chvíle krásný jako básník, hleděl do
stropu ve vytržení a opakoval si: pepř, sůl, zázvor, dymián, buchta,
česnek, když si přeříkal tu řeznickou střelnou modlitbičku, hrábl
do prejtu a nabídl mi, na prst jsem si vzala a dala do úst a chutnala,
dívala jsem se také do stropu a očima plnýma vepřového vytržení
jsem rozvírala a na jazyku chutnala paví chvost všech těch vůní,
a pak jsem přikývla, že jako panímáma schvaluji chuťový rejstřík
a nic nebrání tomu, aby se začaly dělat jaternice. A pan Myclík
bral nastříhaná, na jednom konci zašpejlovaná střívka, dvěma
prsty pravičky uvolnil otvor a druhou rukou jen mačkal a z pěsti
mu vyrostla krásná jaternice, kterou jsem brala a špejlovala, a tak
jsme pracovali, a tou měrou, jak ubýval prejt, tou měrou narůstala
spojitými nádobami střívek hromada jaternic.
„Pane Martine, kde zase vězíte?“ volal každou chvíli pan Myclík,
a kočí pan Martin pokaždé, snad celý svůj život, jak měl trošku
času, postál v kůlně, v chlívku, za vozem, na chodbách, vytáhl kulaté
 17 
zrcátko a díval se do něj, sám sobě se tak líbil, že vždycky byl z toho,
co viděl v tom kulatém zrcátku, ohromen, celé hodiny dovedl stát
v chlívě, zapomněl jít domů, protože si vytrhával pinzetou chloupky
z nosu, vytrhával štětičky z obočí, dokonce si barvil nejen vlasy, ale
i podmalovával řasy a pudroval obličej. Říkala jsem si, že při dalším
praseti mi Francin musí z pivovaru poslat jiného pomocníka. „Pane
Martine, kde proboha jste zase byl? Račte krájet tady to střevní
sádlo, budeme dělat kroupová a žemlová jelita, kde jste byl?“
Pan Myclík nabíjel kroupová jelítka, už vypil druhou odlívku
rumu, a zničehonic hrábl do krvavého prejtu a prstem mi udělal
na tváři krvavou čmouhu. A začal se tichounce smát, očko se mu
zablýsklo jak prsten, hrábla jsem do krvavého kastrolu, a když
jsem chtěla máznout řezníka po tváři, uhnul a já jsem padla dlaní
na bílou stěnu, avšak než jsem ji umazala, pan Myclík stačil mi
udělat druhou čmouhu a přitom špejlovat jelito dál. Hrábla jsem
znovu do krve a rozeběhla jsem se, pan Myclík několikrát uhnul
jako při savojance, a pak jsem mu krví pomazala tvář a špejlovala
jsem kroupová jelítka dál a smála jsem se, když jsem se zadívala na
řezníka, který se smál zdravým plným smíchem, to nebyl jen takový
smích, ale to byl smích odněkud až od pohanů, kdy lidé věřili na
sílu krve a slin, neubránila jsem se, abych nenabrala kroupové krve
a zase nemázla do tváře pana Myclíka, a on mi zase uhnul, minula
jsem jej a on mi s velikým řehotem máznul další čmouhu a přitom
špejloval jelita dál, pan Martin přinesl basu piva ze spilky, a když
se opatrně shýbal, mázla jsem mu do tváře plnou dlaní krvavého
prejtu, a kočí pan Martin vytáhl z kapsy kulaté zrcátko, podíval
se na sebe a asi se sobě líbil víc než kdy jindy, zasmál se zdravě
a nabral na tři prsty červeného prejtu, rozběhla jsem se do pokoje,
pan Martin běžel za mnou, křičela jsem, ani jsem si neuvědomila, že
už za touto zdí zasedá správní rada pivovaru, že je zřetelně slyšet
rachot židlí a volání, ale pan Martin mne umazal krví a smál se, ta
krev nás nějak sblížila, smála jsem se, posadila jsem se na kanape,
 18 
držela jsem ruce před sebou jak loutka, abych neumazala potahy,
pan Martin držel umazanou ruku také tak, avšak ostatní jeho celé
tělo se zvolna uvádělo do smíchu, otřásalo se a hrdlo propukalo
v dusivý, jásavý, kašlavý řehot, a přiběhl pan Myclík a plnou dlaní
hrábl panu Martinovi do tváře, kroupy se v ní blyštěly jak perly,
a pan Martin se přestal smát, zvážněl, zdálo se, že chce uhodit, ale
vytáhl kulaté kapesní zrcátko, podíval se do něj a shledal se asi tak
krásným, jak se nikdy neviděl, a rozesmál se, zvedl stavidla hrdla
a řval smíchy a pan Myclík o tercii níž se řehtal drobným smíchem,
který se podobal jeho zoubkům pod černým knírem, a tak jsme řvali
smíchy a nevěděli proč, stačil pohled jeden na druhého a propukli jsme ve smání, které bolelo v slabinách. A tu se otevřely dveře
a vběhl Francin v redingotu, kravatu ve tvaru kapustového listu si
tiskl do prsou, a když uviděl zakrvavené tváře a ten hrozný smích,
sepjal ruce, ale já jsem se neudržela, vzala jsem na tři prsty krvavý
prejt a mázla jsem Francinovi do tváře, abych jej proti jeho vůli
rozesmála, avšak on se tak polekal, že tak jak byl, vběhl do zasedací síně, dva členové představenstva se svalili, protože mysleli, že
v pivovaře byl spáchán zločin, sám předseda pan doktor Gruntorád
přiběhl zadním vchodem do kuchyně, rozhlídl se, a když viděl ten
velký smích na zakrvavených tvářích, oddychl si, posadil se a já jsem
tak, jak jsem měla ruce od prejtu, udělala panu doktorovi do tváře
červený pruh, a jen chvíli jsme všichni utichli, přes uslzené oči dívali
se na pana doktora Gruntoráda, který vstal a zaťal pěsti a vysunul
buldočí čelist… avšak najednou se rozesmál, byla to ta síla krve,
to něco sakrálního, co aby se nestalo, tak se odnepaměti vybíjelo
pomazáváním se vepřovou krví, pan doktor hrábl do prejtu a rozběhl se, smějíc se vběhla jsem do pokoje, pan doktor mne minul
a padl rukou na vystlanou postel, vešel do kuchyně a nahrábl si
plnou hrst a vrátil se, běžela jsem kolem stolu, bílý ubrus byl plný
otisků mých dlaní, pan doktor Gruntorád každou chvíli zavadil krví
o ten ubrus, nadeběhl mi, a já pištíc jsem běžela na chodbu, která
 19 
pojí náš byt se zasedací síní, síň už byla osvětlená a já jsem vběhla
do zasedání, zlaté lustry a pod nimi dlouhý stůl potažený zeleným
suknem, na kterém ležela rozevřená akta a zprávy. A pan předseda
Gruntorád vběhl za mnou, všichni členové správní rady si mysleli,
že pan předseda mne chce zabít, že se mne už zabít pokusil, Francin
seděl na židli a krvavou rukou si mnul čelo, a pan předseda se mnou
několikrát oběhl kolem stolu, výskala jsem a z nás obou lil pot,
když mi ujela noha a padla jsem a pan doktor Gruntorád, předseda
měšťanského pivovaru s ručením omezeným, mi hrábl plnou dlaní
do tváře a posadil se, manžety mu visely a on se začal smát, smál
se tak jako já, smáli jsme se, ale ten smích zvyšoval hrůzu členů
představenstva, protože si všichni mysleli, že jsme se pomátli.
„Jestli se, pánové, neurazíte, zvu vás na zabíjačku,“ řekla jsem.
Pan doktor Gruntorád pravil:
„A pane správce, zařiďte, ať ze spilky přinesou deset bas lahvového ležáku. Co deset, dvacet bas!“
„Pojďte, pánové, prosím, ale zabíjačkový guláš musíte jíst lžičkou
z polévkového talíře, guláše až po obroučku! A za chvilku se budou
podávat jaterničky s křenem a kroupová a žemlová jelítka. Pánové,
tudy prosím,“ pohybem krvavé ruky jsem zvala hosty zadním
vchodem dál.
Pak, pozdě v noci, se členové správní rady rozjížděli na svých
bryčkách domů, vyprovázela jsem každého s lampou v ruce, před
vchodem domu předjížděly bryčky, rozsvícené kočárové lampy
zaražené do blatníků ozařovaly matně lesklé zadky koňů, všichni
členové správní rady tiskli Francinovi ruku a poklepávali mu na rameno. Tu noc jsem spala v ložnici sama, otevřeným oknem proudil
studený vzduch, na prknech mezi židlemi na žitné slámě se třpytily
jaternice a jelítka, hned vedle postele na dlouhých fošnách chladly
rozmontované součástky prasete, vykostěné a rozparcelované
šunky, kotlety a vepřové pečeně, ramínka a kolena a nožky, všechno
srovnané podle řádu pana Myclíka. Když jsem ulehla do postele,
 20 
slyšela jsem Francina, jak vstal a v kuchyni si nalil vlažnou kávu
a přikusoval k ní suchý chléb, to byla nádherná hostina, všichni
členové správní rady jedli jak zjednaní, jen Francin postával v kuchyni a pil vlažnou kávu a přikusoval k tomu suchý chléb, ležela
jsem v peřinách, a než jsem usnula, vytáhla jsem ruku a dotkla
se ramínka, pak jsem ohmatala pečeni a usínala jsem s prsty na
panenské svíčkové, a zdálo se mi o tom, jak jsem snědla celé prase,
k ránu, když jsem se probudila, měla jsem takovou žízeň, že jsem
bosky šla pro láhev piva, vytáhla zátku a lačně jsem pila, pak jsem
rozsvítila lampu, a držíc ji v prstech, chodila jsem od jednoho vepřového kousku ke druhému a neubránila jsem se, abych nezapálila
primus, uřízla z kýty dva krásné libové řízky, naklepala je, pak posolila, opepřila a na másle je v osmi minutách upekla, celou tu dobu,
která se mi zdála věčností, se mi sbíhaly sliny, to bylo moje, skoro
dvě kýty sníst jen tak v přírodních řízcích, pokapané citronem, taky
jsem podlila řízky nakonec vodou, přiklopila pokličkou, zpod které
vyrazila hněvivá pára, a už jsem si dala ty řízky na talíř a lačně jedla,
tak jako vždycky jsem si pokapala noční košili, tak jako si vždycky
pokapu blůzičku šťávou či omáčkou, protože já když jím, tak nejím,
já hltám… a když jsem dojedla a vytřela chlebem talíř, viděla jsem,
jak otevřenými dveřmi tam v přítmí se na mne dívají Francinovy
oči, jen ty vyčítavé oči, že zase jím tak, jak nejí slušná žena, a ještěže
jsem se najedla, tenhle pohled mi vždycky bral chuť, naklonila jsem
se nad lampu, ale vzpomněla jsem si, že čoud knotu by natáhl do
masa, odnesla jsem lampu na chodbu a mocným dechem ji zhasla.
A vlezla jsem do postele, a dotýkajíc se vepřového ramínka, usínala
jsem a těšila se, až se ráno probudím, jak si udělám dva přírodní
řízky.
 21 
3
Boďa Červinka si vždycky dával záležet na mých vlasech. Říkal, tyhle
vlasy jsou zbytek starých zlatých časů, takové vlasy jsem nikdy pod
svým hřebenem neměl. Když Boďa rozčesal ty moje vlasy, jako by
zapálil dvě pochodně v krámě, v zrcadlech a miskách a karafách
zaplál požár mých vlasů a já jsem musela uznat, že Boďa má pravdu.
Nikdy jsem neviděla svoje vlasy tak krásné jako u Bodi v krámě,
když je vykoupal v heřmánkovém odvaru, který jsem si uvařila
a přivezla v bandasce na mlíko. To dosud moje vlasy byly mokré,
nikdy neslibovaly to, co se s nimi začalo dít, když prosýchaly; jen
začaly schnout, jako by v těch proudech se narodilo tisíce zlatých
včel, tisíce svatojánských mušek, zapraskalo tisíce jantarových
krystalků. A když Boďa poprvně protáhl hřeben tou mou hřívou,
prskalo v nich a sršely ty vlasy a nadouvaly se a rostly a kypěly, že
Boďa musel pokleknout, jako by hřeblem pročesával ohony dvou
vedle sebe stojících hřebců. A v jeho krámě se rozsvítilo, cyklisté seskakovali z bicyklů a kladli obličeje na výkladní skříň, aby
se přesvědčili a vysvětlili si, co jim to strhlo oči. A Boďa sám dlel
v mračnu mých vlasů, aby nebyl rušen, zamkl vždycky krám, každou
chvíli ke mně přivoněl, a když česání dokončil, sladce vzdychl a pak
teprve sepjal vlasy podle svého gusta, kterému jsem věřila, jednou
fialovou, podruhé zelenou, jindy červenou nebo modrou stužkou,
jako bych byla součástí katolického rituálu, jako by moje vlasy byly
součástí církevních svátků. Pak odemkl krám, přivedl můj bicykl,
na rám pověsil bandasku a pomohl mi dvorně do sedla. A to už
před krámem byl zástup lidí, každý zíral na ty heřmánkem vonící
vlasy. Když jsem šlápla do pedálů, pan Boďa kousek se mnou běžel
a přidržoval mi vlasy, aby se nedostaly do řetězu nebo do drátů.
A když jsem nabrala dostatek rychlosti, pan Boďa hodil do vzduchu
 22 
cíp mého účesu, jako se vyhazuje do vzduchu hvězda nebo drak do
nebe, a zadýchán vracel se do krámu. A já jsem jela a vlasy za mnou
vlály, slyšela jsem jejich praskot, jako když se mne sůl nebo hedvábí,
jako se vzdaluje déšť po plechové střeše, jako se smaží vídeňské
řízky, tak za mnou vlála ta pochodeň vlasů, jako když kluci se zapálenými smolnými košťaty pobíhají v podvečer noci filipojakubské
nebo pálí čarodějnice, tak za mnou vlál dým mých vlasů. A lidé se
zastavovali a já jsem se vůbec nedivila, že se nemohou odtrhnout
od těch vlajících vlasů, které jako reklama jim jely vstříc. I mně to
dělalo dobře, když jsem viděla, že jsem viděna, prázdná bandaska
od heřmánku cinkala o řídítka a hřeben proudícího vzduchu mi
sčesal vlasy nazad. Projížděla jsem náměstím, všechny pohledy se
sbíhaly v mém vlajícím účesu jak dráty do kola bicyklu, na kterém
šlapalo do pedálů pohybující se moje Já. Francin mne takhle vlající
potkal dvakrát a pokaždé ten můj vlající vlas z něho vyrazil dech,
že se ke mně ani nehlásil, nebyl schopen na mne vykřiknout, zůstal zchromlý mým neočekávaným zjevením, že se přitiskl ke zdi
a chvíli musel počkat, až chytí dech, kdybych ho oslovila, měla jsem
dojem, že se skácí, to byla jeho zamilovanost, která jej tiskla ke zdi,
jako to osiřelé dítě od Alše v čítánce. A já jsem šlapala do pedálů,
koleny střídavě tloukla do bandasky, cyklisté, kteří jeli proti mně,
zastavili se, někteří otočili bicykl a hnali se za mnou, předjížděli
mne, aby otočili kola a znovu mi jeli vstříc, a zdravili moji blůzičku
a bandasku a ty moje vlající vlasy a mne celou, a já jsem jim vlídně
a s pochopením dopřála tu podívanou a jen jsem litovala, že nemám
takovou schopnost, abych sama sobě jednou mohla takhle jet vstříc,
abych se taky potěšila tím, nač jsem byla hrdá a zač jsem se nemohla
stydět. Projela jsem ještě jednou náměstím a pak jela hlavní třídou,
tam před Grandem, tam stál orion a před orionem Francin a držel
v prstech svíčku, stál tam s tím svým motocyklem a jistě mne viděl,
ale dělal, že mne nevidí, ten jeho orion pořád zlobil se zapalováním
a vůbec, takže Francin v sajdkáře vozil s sebou nejen všechny klíče
 23 
a hasáky a šroubováky, ale i malý šlapací soustruh. Vedle Francina
stáli dva členové předsednictva správní rady pivovaru s ručením
omezeným, než jsem pleskla botičkou o dláždění, sáhla jsem za
sebe a přitáhla si vlasy a položila je do klína.
„Nazdar, Francine,“ povídám.
A Francin profoukl svíčku, a když mne uslyšel, ta svíčka mu vypadla z prstů, ve tváři měl dvě čmouhy od montování.
„Rukulíbám,“ pozdravili členové správní rady.
„Dobrý den, pánové, máme dneska krásné počasí, co?“ řekla jsem
a Francin se začervenal až do kořínků vlasů.
„Kam ti, Francine, zapadla ta svíčka?“ povídám.
A sehnula jsem se, Francin poklekl a hledal svíčku pod sajdkárou,
položila jsem kapesníček na dlažbu, poklekla a vlasy se mi svezly,
pan de Giorgi, kominický mistr, vzal něžně moje vlasy a přehodil si
je přes loket jako kostelník kněžské roucho, Francin klečel a upíral
oči pod modrý stín přívěsného vozíku a já jsem viděla, že moje
přítomnost jej vyvedla tak z konceptu, že hledá jen proto, aby se
vzpamatoval, to když jsme měli svatbu, tak zrovna takhle to dopadlo, když mi navlíkal prstýnek, tak se mu chvěly prsty, že snubní
prsten mu vypadl a zakuláčel se kamsi tak, že nejdřív Francin a pak
svědkové a potom svatebčané, nejdřív v předklonu, pak po čtyřech,
dokonce i kněz lezli po čtyřech chrámem, až ministrant pod kazatelnou našel ten snubní prsten, kulatý snubní prstýnek zakuláčený
na opačnou stranu, než hledala po čtyřech celá svatba. A já jsem se
tenkrát smála, stála jsem a smála se…
„Támhle něco je u kanálku,“ řekl chlapec a hnal dál obruč hlavní
třídou.
A u kanálu ležela svíčka, Francin ji vzal do prstů, a když ji chtěl
zašroubovat do motoru, třásly se mu ruce tak, že svíčka jektala
v závitech. A otevřely se dveře Grandu a vyšel pan Bernádek, kovářský mistr, ten, který na posezení vypil štěně plzeňského, a přinesl
sklenici piva.
 24 
„Milostivá paní, neurazte se, napijte se vode mě!“
„Na vaše zdraví, pane mistře!“
Vnořila jsem nosík do pěny, zvedla ruku jakoby k přísaze a zvolna a s chutí jsem pila ten sladce hořký nápoj, a když jsem dopila,
utřela jsem si ukazováčkem rty a řekla:
„Pivo našeho pivovaru ale je taky tak dobré.“
Pan Bernádek se mi poklonil:
„Avšak plzeňský pivo, milostivá paní, má přesnější barvu vašich
vlasů, dovolte…“ zabreptal kovářský mistr, „dovolte mi, abych na
vaši počest šel dál popíjet ty vaše zlaté vlasy.“
Uklonil se a odcházel, stodvacetikilová persona, které kalhoty
dělaly vzadu ohromné faldy, faldy, jako má slon.
„Francine,“ povídám, „přijdeš k obědu?“
Utahoval svíčku v hlavě motoru, předstíral soustředěnost. Uklonila jsem se pánům členům správní rady, šlápla do pedálů, hodila
za sebe ty svoje proudy plzeňského piva a nabírajíc rychlosti jsem
úzkou uličkou vyjela na most a krajina přes zábradlí se přede mnou
rozevřela jak deštník. Zavoněla řeka a tam v pozadí se tyčil béžový
pivovar se sladovnou, měšťanský pivovar společenstva s ručením
omezeným.
 25 
4
Na víku krabice silice svalů bylo napsáno: I vy budete vlastnit tak
krásné tělo, mít mohutné svaly a strašlivou sílu!
A Francin každé ráno cvičil svaly, které sice měl zrovna tak nádherné jako ten gladiátor na víku těch síličů svalů, avšak Francin
viděl sám sebe jako staženého králíčka. Postavila jsem na plotnu
hrnec s bramborami, vzala krabici, na které byla fotografie nádherného borce, a hlasitě jsem přečetla:
„I vy budete mít sílu jako tygr, který jednou ranou své tlapy zabije
dobytče daleko věší, než je sám.“
A Francin se zadíval na chodník a síliče svalů mu zvadly v prstech
a Francin si hned lehl na otoman jako podťatý a řekl:
„Pepin.“
„Tak konečně uvidím tvého bratra, konečně uslyším svého švagra, švagříčka!“
A opřela jsem se o futra oken a tam na chodníku stál člověk,
na hlavě oválný klobouček, kárované rajtky zastrčené do zelených
tyrolských punčoch, krčil nos a na zádech měl vojenský ruksak.
„Strýcu Jožine,“ volala jsem na prahu, „pojďte dál.“
„A kterápak vy jste?“ řekl strýc Pepin.
„No já su vaše švagrová, vítajte pěkně!“
„Sakra, to mám štěstí, že mám tak čupr švagrovou, ale kde je
Francin?“ ptal se strýc a dral se do kuchyně a do pokoje.
„A tady, tak co je s tebó? Ty ležíš? Tož sakra, já jsem k vám přijel
na návštěvu, nebudu tady dýl než čtrnáct dní,“ hovořil strýc a jeho
hlas duněl a řezal se vzduchem jak prapor, jak vojenský povel,
a Francin každým slovem byl elektrizován, vyskakoval a namotával
na sebe deku.
 26 
„Nechajó tě všichni pozdravovat, akorát Bóchalena, ta už má po
smrti, nějaké tachonýr jí dal do polena prach a baba, jak to dala do
šporherto, tak to vybuchlo a lísklo to babu po čuni a zatřepala se
a bylo po ní.“
„Bóchalena?“ spráskla jsem rukama, „to byla vaše sestra?“
„Ale jaká sestra? To byla kmotřenka, to byla baba, která celé den
práskala jabka a bochte a třicet let říkala: Děti, já brzy homřo, nic
se mi nesce dělat, jen bech spala… a já su taky nějaké maroda,“ řekl
strýc a rozvázal provázky tlumoku a vysypal na podlahu ševcovské
náčiní, a Francin, když uslyšel ten rachot, tak si přiložil dlaně na
obličej a naříkal, jako by mu strýc nasypal to obuvnické nářadí do
mozku.
„Strýcu Jožine,“ řekla jsem a přistrčila pekáč, „vemte si tady
buchtičku.“
A strýc Pepin snědl dvě buchty a prohlásil: „Su nějaké marodné.“
„No né,“ padla jsem na kolena a spráskla ruce nad těmi kopyty
a kladívky a knejpy a dalším ševcovským nářadím.
„Pozor!“ polekal se strýc, „ať mi to těma vašema vlasama neumažete, ale Francine, farář Zbořil si tak těžce zlomil nohu v kyčli,
že bude lazar do smrti. Stréc Zavičák spravovál střechu na kostelní
věži a smekla se s ním lavka a stréc letěl dolů, ale chytil se za ručičku
hodin, a tak se držel rukama ručičky teho orloje, ale ručička povolila, ze čtvrt na dvanáct ta ručička klesla na půl dvanáctý a stréc, jak
se shrkl, tak mu ruce vyjely z tý ručičky a stréc padl dolů, ale tam
stojijó lípy a stréc padl do koruny jedné té lípy a farář Zbořil, jak se
na to díval, tak sepnul ruce a viděl, jak z větve na větev padá stréc
Zavičák a pak padl na záda, a farář Zbořil hned běžel mu gratulovat,
ale přehlídl schod a padl a zlomil si nohu, a tak staré Zavičák musel
nakládat faráře Zbořila a už ho vezli do prostijovské nemocnice.“
Vzala jsem dřevěné kopýtko na dámskou botku a pohladila je.
„To jsou krásný věci, viď, Francine?“ řekla jsem, ale Francin zanaříkal, jako bych mu ukazovala potkana nebo žábu.
 27 
„Je to krása, a jaká,“ pravil strýc a vytáhl cvikr, nasadil si jej na
nos, a ten cvikr neměl skla a Francin, když uviděl ten cvikr beze skel
na nose svého bratra, zakňučel, skoro zaplakal a obrátil se ke zdi
a pak sebou házel a péra kanape sténala jako Francin.
„A co dělá stréček na Jezerech?“ zeptala jsem se.
Strýc mávl rukou s despektem a vzal Francina za rameno a natočil si ho a velikým hlasem mu s nadšením líčil:
„Tak stréc Metud na Jezerech začal být takové divné, a tak četl
v novinách: Nudíte se? Kupte si medvídka mývala. A že stréc Metud
neměl děti, tak si napsal na ten inzerát a za týden přišel ten medvídek mýval v bedýnce. No to bylo něco! Jako dítě, s každým se
kamarádil, ale akorát že co viděl, tak všecko uméval, a tak strécovi
Metudovi umyl budíka a troje hodinky tak, že už je nikdo nedá
dohromady. Pak umyl jednó všecko koření. A pak zase, když stréc
Metud rozmontoval bicykl, tak medvídek mýval mu to chodil umévat do potoka a sousedé chodili a říkali: Strýcu Metku, nepotřebujete takové krám? Našli sme to v potoce!, a jak už přinesli několik
sóčástí, tak Metud se jde podívat, a medvídek mýval mu roznosil
skoro celé bicykl. Ty buchty só ale dobrý. A ten medvídek chodil na
záchod jedině na almaru, tak celý stavení smrdělo tím záchodem,
nakonec všecko museli před medvídkem zamykat, a dokonce museli si i šeptat. Ty buchty só dobrý, škoda že su tak maroda. Ale
medvídek dával pozor, kam si dávajó klíč, a odemkl si, co před ním
kde schovali. Ale nejhorší, že ten medvídek večer dával bacha, a jak
stréc Metud dal tetičce hubičku, tak medvídek se sápal a chtěl taky,
a tak stréc Metud musel chodit s tetičko Rozáró na rande do lesa,
jako zasvobodna, a ještě pořád se otáčeli, jestli medvídek nestojí za
nima. A tak se tedy nenudili, až jednó jeli na dva dny a medvídek se
tak nudil o tom svatým Duchu, že rozházel ty veliký kachlový kamna
v pokoji a doprasil tak nábytek a peřiny a prádlo v kostnu, že stréc
Metud sedl a napsal do Moravské orlice inzerát: Nudíte se? Kupte
si medvídka mývala! A od tý doby je vyléčené z trudnomyslnosti.“
 28 
Strýc Pepin hovořil a jedl jednu buchtu za druhou, teď hmatal
do pekáče, celý pekáč ohmatal, a když nic nenahmatal, mávl rukou
a řekl:
„Su nějaké maroda.“
„Jako Bóchalena,“ řekla jsem.
„Co to plantáte za zmaty?“ rozkřikl se strýc Pepin, „Bóchalena
byla baba, co práskala do sebe jabka, akorát že viděla vidění…“
„Z těch jablek?“ vpadla jsem.
„Prdlačky! Vidění, no baby mívají vidění, z kostela měla vidění,“
kuckal se strýc Pepin, „že nad naším městečkem letí v noci veliké
kůň a temu koňovi hořela hříva a vocas, no a Bóchalena řekla tehdá: Bude válka, a ta válka taky byla, ale Francine, to loni bylo naše
městečko auf! Baby padaly na kolena, já to viděl taky, nad náměstím
a nad kostelem letěl vzduchem Ježíšek! Ale pak se to vysvětlilo, ten
malinké pakátl Lolan pásl beránky, a jak cvičily ajroplány a táhly za
sebó takové pytel a do teho se střílelo z mašinkvéro, tak zapomněli
na lano a to lano, jak šlo po zemi, tak se omotalo o nohu Lolana, to
je túze pěkný dítě, s bíléma vláskama, a jak ten ajroplán šel vzhůru,
šlo i to lano a s ním i Lolan, a nad naším městečkem letěl vzduchem
Lolan, ale baby myslely, že to letí Ježíšek, no kór když to lano zavadilo o lipy u kostela a ten Ježíšek padal jako stréc Zavičák z větve
na větev, a na zem padl Lolan a povídá: Kde só mí beránci? A baby
klekaly, aby jim požehnal.“
Vykládal strýc a jeho hlas byl zvučný a jásavý a hřměl pokojem.
Francin se oblékal, teď si natáhl kabát, redingot, rukou si zatlačil
kravatu ve tvaru kapustového lupenu, upravila jsem mu kaučukový
límec s ohnutými růžky, zvedla jsem oči a dívala se mu do očí, dala
mu hubičku na špičku prstu.
„Na čtrnáct dní?“ šeptal. „Uvidíš, že tady zůstane čtrnáct let,
a možná i na doživotí!“
Když jsem viděla, jak je nešťastný, obtiskla jsem na jeho rty to
moje políbení a on se styděl, díval se na mne vyčítavě, že slušná
 29 
žena se takhle na veřejnosti nechová, i kdyby z té veřejnosti tady
byl jen strýc Pepin, a Francin se mi vytočil z náručí a odešel zadním
vchodem do kanceláře, slyšela jsem brzy skrz zdi, jak se rozletěly
houpací skleněné dveře. Ach, ten Francin s tou „slušnou ženskou“,
co jsem si jej vzala, tak pořád mi tyčil a vytyčoval pojem slušné ženy,
kreslil mi vzornou ženskou, kterou jsem nikdy nebyla a ani nemohla
být, já tak ráda jedla třešně, když jsem je však jedla po svém, tak
lačně a dravě, rudl až do kořínků vlasů a já jsem nechápala příčinu
jeho pobouření, až sama jsem viděla, že třešeň v mých ústech je
důvod k jeho znepokojení, protože slušná žena takhle lačně třešně
nejí. Když jsem na podzim drhla kukuřičné klasy, tak se zase díval
na tu mou drhnoucí dlaň a na ty moje ohýnky v očích, a zase, slušná
žena takhle nedrhne kukuřici, a když, tak ne s tím velkým smíchem
a planoucíma očima jako já, že kdyby tohle viděl nějaký cizí mužský, že by v tom klasu drhnutém mýma rukama mohl vidět nějaké
příznivé znamení pro svoji touhu.
Strýc Pepin rozložil na štokrleti ty svoje ševcovské poklady, pak
si vyzul střevíček, a když vyjmenoval všechny součástky, nasadil si
znovu cvikr beze skel a řekl slavnostně:
„A protože jste dáma mimořádně inteligentní, tak vám spravím
všechny vaše rozbitý botičky, protože já jsem dělal boty pro dvorního dodavatele, které se těšil přízni nejen císařskýho dvora, ale
přízni celého světa, kam rozvážel boty…“
„Na kole,“ řekla jsem.
„Prdlačky!“ zařval strýc Pepin. „Copak takové dvorní dodavatel
je nějaké myškař nebo sběratel kůží? Ten má lodě a vlaky, takovýho
kdyby potkal císař na kole…“
„Jo císař taky jezdil na kole?“ spráskla jsem ruce.
„Ale co to capete jak mladý straky?“ křičel strýc. „Povídám, takovýho dvorního dodavatele kdyby potkal císař na kole, tak mu
vezme…“
„To kolo,“ řekla jsem.
 30 
„Prdlačky! Ten titul a ze štítu toho vorla!“ kuckal se strýc Pepin
a chrčel, avšak když se podíval na štokrle, blaženě se usmál, vytáhl
kelímek, otevřel jej, přivoněl a dal přivonět i mně a mávl rukou:
„Gratulujte si, švagrová, tak tohle je ševcovská smůla anobrž
obuvnický pop,“ řekl strýc Pepin a položil otevřený kelímek na židli.
A skrz zeď bylo slyšet v zasedací síni, jak rachotí židle, tlumený
hovor, šoupání podrážek, pak židle utichaly a Francin zahájil zasedání a tichým hlasem přednášel zprávu o hospodaření pivovaru za
poslední měsíc.
„Strýcu Jožine,“ osmělila jsem se, „takový dvorní dodavatel, ten
dodával boty do velkostatků, do dvorů, že ano?“
„Prdlačky!“ řval strýc Pepin, „co to tady capete jako malý děcko?
Copak dvorní dodavatel má co dělat s krávama a obilím? Takové
dvorní dodavatel je děsně nervózní, staré Kafka byl tak nervózní,
že když si jeho holčička každó chvíli rozbila hlavu o rohy nábytku,
tak staré Kafka, dvorní dodavatel, vzal z dílny celé koš vycpávek na
ramena a těma vycpávkama obložil každé roh nábytku, no a že byl
nervózní, tak otevřel tak prudce dveře, že tu svoji dcerušku těma
dveřma omráčil, a Látal mu poradil, ať dá jen jednu vycpávku na
čelo svý dcerušky.“
„Látal, strýcu Jožine, to byl Francinův bratranec?“ řekla jsem.
„Hovno,“ zakřičel strýc Pepin, „Látal byl učitel! Loni se zřítil
z prvního poschodí, když vykládal, co to je čas rovnoměrné… a že
to je, jako když vlak jede jede jede jede jede… a Látal sekal oběma
rukama a jako vlak poskakoval k votevřenýmu voknu a z teho vokna vypadl a celá třída se radostně nahrnula k voknu, jistě si pan
učitel zpřelámal nohy v tulipánech, ale Látal už tam nebyl, obešel
to dvorem a po schodech nahoru a zase, vlak jede jede jede jede…
a tak zase vstoupil do třídy za zády žáků, kteří se vykláněli z vokna!“
A v zasedací síni skrz zeď bylo slyšet hlas předsedy, pana doktora Gruntoráda:
„Pane správce, kdo to tam tak nelidsky řve?“
 31 
„Prosím můj bratr přijel na návštěvu,“ řekl Francin.
„Tak pane správce, jděte a vyřiďte panu bratrovi, ať se mírní! Že
tenhleten pivovar je pivovar náš!“
„Ten Látal měl za ženu Mercinu, vaši sestřenici, že, strýcu Jožine?“ řekla jsem něžně.
„Ale kdepak! Mercinu si vzal stréc Vaňura, ten kuchař, jak jezdil
balkáncukem, ten bydlel tady v Čechách, někde v Mnichově Hradišti, a že ten balkáncuk projížděl Mnichovým Hradištěm jednó
týdně, tak Mercina v půl jedenáctý dopoledne pustila psa, ten šel
na nádraží, stréc Vaňura se vysklonil z balkáncuku a pustil veliké
balík kostí a ten pes to vzal dom, ale letos, jak Vaňura pustil ty kosti,
tak ten balík porazil přednostu stanice a Vaňura musel platit za
znečištění uniformy!“ křičel strýc Pepin.
A znovu vzal můj střevíc a nasadil si ten cvikr beze skel a radostně vyřvával: „Co máte z takovéch hlópostí, já vám ještě jednó
vysvětlím všechno a pak vám to dám do rucí a sama to zkusíte! Tak
tohle je parisr šnyt, a tohle na botičce je nárt neboli gelenk anobrž
ohbí. Tohleto je ale podešev anobrž podrážky, a tohle zase je podpatek neboli absac. Pamatujte, švagrová, že kdo chce být obuvníkem
neboli ševcem, tak musí mít výuční list, a takové list je to samý, jako
když máte maturitu neboli doktorát. Dvorní dodavatel Weinlich…“
„Ulrich?“ nastavila jsem dlaní ucho.
„Weinlich!“ řval strýc, „Wein jako víno, tak jeden blbec zbacal
boty a donesl je temu dvornímu dodavateli Weinlichovi a ten dodavatel povídá: Dyk vy jeden člověče, vy jste ty boty zkazil, co já
teďky s tím? A ten blbec povídá: Tak to prodejte židům. A Weinlich
byl sám žid a už řval: Copak ti židi jsou nějaký prasata?“
„Pepinku,“ řekla jsem tiše.
„Hovno!“ hřímal strýc a hrozivě se nade mnou vztyčil, „já jsem
všade měl pochvalu, a potom, copak takové fajnové pán se bude
se mnó kamarádit? Tak jaké Pepinku? Švagrová, ste hlópá jako dopoledne ve zkóžkách!“
 32 
A strýc si dal pěstí do čela takovou ránu, že cvikr zaletěl pod
almaru, pohled na můj střevíček ale strýce zchladil, posadil se a prstíčkem ukazoval a dál mne poučoval s řevem:
„A tady tohle je, jak jsme juž řekli, absac neboli podpatek a na
tom podpatku neboli absacu je patka neboli patníček anobrž odkolek, mezi obuvnickými profesionály též takzvaný kédr!“
Vzala jsem do prstů železnou dlouhou lžíci, která na konci byla
drsná jak volský jazyk, a řekla jsem: „Strýcu Jožine, tohle je abnémr,
že?“
„Cože?“ zařval raněný strýc, „abnémr je tohle, abnémr anobrž
odnímáček, ale to, co držíte v rucích, to je rašple neboli škrabačka
anobrž struhák!“
A rozletěly se dveře a ve futrech stál Francin, tiskl si dlaní kravatu a rozpřáhl ruce a poklekl, poklonil se strýci Jožinovi a potom mně
až po pás a řekl:
„Vy dva huláni, co tady tak řvete? Jožko, proč tak hulákáš?“
a položil dlaň do otevřeného kelímku s popem.
„To ne já,“ breptal strýc Pepin.
„Tak kdo? Snad… já?“ ukázal oběma rukama na sebe Francin.
„Tady někdo, ve mně,“ řekl strýc Pepin a štrikoval prstíčky v rozpacích.
„Mírněte se, zasedá rada pivovaru, sám pan předseda mne
s tímhle vzkazem sem poslal,“ zvedl ruku Francin a couval na chodbu…
A pak bylo slyšet zas jeho tichý hlas. Francin dál přednášel
zprávu, v které vysvětloval, jakým způsobem se příštího měsíce
vyrovnají pasiva měsíce, který právě uplynul. Přinesla jsem kbelík
se sádlem a mazala jsem strýci Pepinovi krajíc za krajícem, když
chtěl hovořit, podala jsem mu další krajíc, avšak v zasedací síni
hlas Francinův přestal, ozvalo se šoupání podrážek, pak výkřiky,
rachotily nohy Thonetových židlí, jako by všichni členové správní
rady vstali, myslela jsem, že už je konec zasedání, ale hlas předsedy
 33 
správní rady pivovaru, pana doktora Gruntoráda, volal: „Přerušuji
zasedání na deset minut!“
A dveře spojující kancelář s chodbou se rozletěly jakoby kopancem a teď do pokoje vběhl Francin, ruku si tiskl ke kravatě a křičel:
„Kdo mi podstrčil na židli to lepidlo? Hrůza! Přilepil jsem si tak
pevně arch papíru, že jsem nemohl tu stránku obrátit! Pan de Giorgi
mi pomáhal a zalípal se tak, že nemohl odtrhnout od zeleného sukna
ani svoje ruce! A pan předseda si zalípal tak cvikr, že se mu přilepil
na nos! A hlavně já jsem si přilepil prsty ke kravatě, podívejte se!“
Francin odtáhl ruku a gumičky držící kravatu se napnuly.
„Přinesu trošku vlažný vody,“ řekla jsem.
Ale Francin prudce škubl rukou a gumičky se napnuly a přetrhly
a ruka s kravatou odstřelila a gumičky sekly Francina do krku a on
zanaříkal tiše jak chlapec: „Au!“
Strýc Pepin vzal víko kelímku, dal je Francinovi před oči a řekl
pyšně:
„To vyrábí středisko obuvnického světa ve Vídni, firma Salamander!“
A strýc si přidržel na nose cvikr beze skel.
 34 
5
Každý měsíc jezdil Francin do Prahy na motocyklu, ale pokaždé se
mu něco polámalo, že musel spravovat. Avšak vracel se rozjařený,
krásný, a dopodrobna jsem musela vyslechnout, co všechno musel udělat, aby z nepojízdného oriona udělal zase motocykl, který
vždycky dojel. Dojel znamená, že se motocykl vrátil do pivovaru, že
tedy i někdy motorku dotlačil. Nikdy ale nenadával, tlačil celý ten
krám deset, patnáct, někdy ale pět kilometrů, a když dotlačil oriona
ze Zvěřinka, vesnice vzdálené tři kilometry, liboval si Francin, že se
to už lepší. Dneska se Francin vrátil z Prahy tažený kravským potahem. Když zaplatil sedlákovi, vběhl do kuchyně a tak jako vždycky
jsem jej objala, zase jsme si stoupli pod stahovací lampu, a kdo by
se díval oknem, tak by se divil. To když se Francin vrátil z Prahy, tak
pokaždé byl takový rituál, že Francin zavřel oči a já jsem mu sáhla
do náprsní kapsy, ale Francin zavrtěl hlavou, pak jsem mu sáhla do
levé kapsy, a Francin vrtěl hlavou, a pak jsem mu rozepjala kabát
a sáhla mu do kapsy od vesty, a Francin vrtěl hlavou, a pak jsem
mu sáhla do kapsy kalhot a Francin zakýval hlavou a pořád měl
blaženě zavřené oči, a já jsem vždycky z nějakého úkrytu jeho šatů
vytáhla malinký balíček a z toho balíčku, který jsem pomalu rozbalovala a předstírala úžas a radost, vybalila jsem prstýnek, jindy
brož, jednou i náramkové hodinky. Tenhleten rituál ale nebyl první,
předtím, když Francin se vracel z Prahy, kam jednou měsíčně jezdil
do Pivovarského domu, když vešel, vždycky vyčkal, až se stmívalo,
poručil mi, abych zavřela oči, a já jsem zavírala oči, jen vstoupil do
kuchyně, Francin mne odvedl do pokoje, posadil mne před zrcadlo
a prosil mne, abych mu slíbila, že se nebudu dívat, a když jsem mu
to slíbila, tak mi nasadil krásný klobouk, a Francin pravil, tak už, a já
jsem se dívala do zrcadla a vzala si ten klobouk do prstů a nasadila
 35 
si jej podle svého gusta, otočila jsem se a Francin se mne optal: „Kdo
ti to, Maryško, koupil?“, a já jsem řekla: „Francin,“ a políbila jsem mu
ruku a on mne pohladil, a jindy mi přinesl něco, co mi dal na krk
a mě to studilo, a otevřela jsem oči a v zrcadle se třpytil náhrdelník
z jablonecké bižuterie a Francin se mne ptal: „Kdo ti to koupil?“ A já
jsem mu políbila ruku a řekla: „Ty, Francin.“ A on se zeptal: „A kdo je
to Francin?“ A já jsem řekla: „Můj mužíček.“ A tak každý měsíc jsem
dostala nějaký dárek, Francin měl všechny míry mého těla, znal je
zpaměti, zdaleka se vždycky vyptával, co bych asi tak chtěla mít?
A já jsem to nikdy neřekla přímo, vždycky jsem o něčem vyprávěla a Francin se dovtípil a pak, když poprvně mi přinesl prstýnek,
stoupl si pod stahovací zelený lustřík a poprvně mě naučil, abych
prohledávala jeho kapsy a kapsičky, a já jsem vždycky odhadla, kde
asi tak ten dáreček je, ale vždycky jsem tam šla až nakonec, abych
Francinovi udělala radost.
Dneska, když se vrátil tažený kravským potahem, poprosil mě,
abych zavřela oči. A cosi odnesl do pokoje. A pak v pokoji zhasl
a vzal mě za ruku a odvedl mne se zavřenýma očima, posadil mne
na křesílko před zrcadlo, pak šel a stáhl záclony, slyšela jsem, jak
cvaklo víko, myslela jsem si, že mi koupil kufřík na klobouky, pak
jsem slyšela, jak zasunul zástrčku do zdířky, myslela jsem si, že mi
koupil nějakého robota, patentní vařič nebo horské slunce, a pak
jsem uslyšela sršící, zvolna stoupající dunění. Francin mi položil
ruku lehce na rameno a řekl: „Už.“ A otevřela jsem oči a to, co jsem
viděla, bylo nádherné. Francin stál jako kouzelník, v prstech držel
trubičku, ve které to bledě modře svítilo, takové tučné fialové světlo,
které svítilo na Francinovy ruce a tvář a šaty, fialový dušený požár
ve skleněné trubičce, kterou Francin přiblížil k mé ruce, a moje
paže byla magnetická, cítila jsem, jak z toho světla srší fialové piliny, nehmotné jiskérky, které do mne vstupují a mne provoňují
tak, že voním letní bouří, i vzduch v pokoji voněl, jako voní vzduch
po úderu blesku, a Francin zvolna zvedl krásnou věc a přiblížil si
 36 
ji ke své tváři, viděla jsem zase ten jeho krásný profil, jak Gunnar
Tolnes tady Francin slavnostně stál, a potom tou trubičkou sjel
nad otevřený kufřík a tam na červeném plyši, vystlaném i na víku,
tam byly do vějíře zastrčeny všelijaké štětečky, rourky, zvonky,
všechno bylo skleněné a uzavřené jako láhve, desítky nástrojů ze
skla, a Francin vytáhl trubičku a vzal z toho kufříku a zapojoval do
bakelitového držáku jeden ten krásný předmět za druhým a pokaždé se ta skleněná nádobka rozzářila a vyplnila fialovým světlem,
které sršelo a přecházelo do lidského těla, jak kdo by potřeboval.
Francin měnil a vyzkoušel všechny ty elektrody s náplní neonového
plynu a tiše hovořil: „Maryško, teď strýc Pepin může řvát, teď mi
mohou dělat protivenství v pivovaře, jak kdo bude chtít, mne může
urážet, tady… tady jsou ty léčivé jiskry, které se mění ve zdraví,
vysoké frekvence, které dávají novou radost ze života, novou životní
odvahu… Maryško, to je i pro tebe, pro tvoje nervy, pro tvoje zdraví,
tady tohle je katoda, která léčí uši, tadyta katoda masíruje srdce,
považ, fosforeskující sršení, které ti zušlechťuje srdce! A tadyto
je na hysterii a epilepsii, ten fialkový ozon od tebe odejme touhu
na veřejnosti provádět věci, které si slušný člověk může pouze
myslet nebo je dělat doma, a další elektrody jsou na ječná zrna
a jaterní skvrny, natržené svaly, proti migréně, patnáctá je proti
překrvení mozku a halucinaci,“ hovořil tiše Francin a přede mnou
se rozvíjely neonem plněné tvary pokaždé jiné, spíš se ty elektrody
podobaly velikým pestíkům nebo tyčinkám nebo květům orchidejí
než léčebným nástrojům, naslouchala jsem a poprvně jsem byla
tak překvapena, že jsem nebyla schopna něco říct, i když elektrody
na halucinaci a vysoké frekvence na hysterii a epilepsii skrývaly
přímou narážku na mne, neměla jsem důvod se bránit, tak mne
ta fialová krása ochromila. Francin nasadil elektrodu ve tvaru sluchátka, přiblížil mi ji k čelu, dívala jsem se na sebe do zrcadla, a to
byla tedy paráda! Vypadala jsem jako krásná rusalka, jako ty slečny
na secesních obrazech, fialová, s kadeří s fialovou bouří polárního
 37 
záření! A opět se Francin naklonil nad kufřík a do bakelitového
držáku zastrčil neonový hřeben, ten neonový hřeben tak zářil jako
reklama nad nějakou galanterií ve Vídni nebo Paříži a Francin se
ke mně blížil, nasadil mi ten sršící hřeben do vlasů, dívala jsem
se na sebe do zrcadla a věděla jsem, že nic už si víc nemohu přát
než pročesávat si tímhle hřebenem svoje vlasy. A Francin zvolna,
jako by to věděl, projížděl tím svítícím hřebenem mé bouřlivé vlasy, sahající až na zem, a zase se vztyčoval a zase mi je projížděl
vysokými frekvencemi napojeným hřebenem, začala jsem se celá
třást, musela jsem sama sebe obejmout, Francin oddychoval tiše,
pokaždé se nemohl ubránit, aby nevnořil celý obličej do těch mých
vlasů, kterým dělala ta fialkově studená bouře tak dobře, že když
hřeben se vracel, konečky vlasů se zdvihaly za ním, a zase ten dolů
skrz moje vlasy se deroucí fialový hřeben, ten modrounký člunek
padající peřejemi, vodopádem mých vlasů, ten fialovým morkem
naplněný dutý hřeben ze skla! „Maryško,“ šeptal Francin a posadil
se za mne a znovu zvolna protahoval hřeben mýma elektřinou
nabitýma vlasama. „Mary, tohle budeme dělat každý den, to jsem
přinesl, abych modrou barvou zmírnil všechno životní dění, utišil ti
nervy, zatímco pro mne budou elektrody barvy spíš červené, které
zrychlují krevní oběh a vzpružují životní organismus…“ hovořil tichounce Francin a z kumbálu za kuchyní se ozývaly údery kladivem
a stoupal rozčilený a čím dál více se zlobící hlas, strýc Pepin, který
přijel na čtrnáct dní, byl u nás už celý měsíc, a Francin, když jsem
ho hladila pod lampou a ohybem ruky mu odnímala strach, řekl
mi, že má hrůzu z toho, že u nás Pepin zůstane celých dvacet let
a možná že na doživotí. A strýc Pepin nám spravoval boty a střevíce
v kumbále, kde i spal, ale to nebyly boty, to bylo něco živého, s čím
strýc Pepin zápasil, dával to na lopatky, nadával tomu celé dny tak,
že jsem slyšela nadávky, které jsem nikdy neslyšela, a nadto každou
půlhodinu strýc vzal tu botu, kterou spravoval, a když jí vynadal,
tak s ní praštil, zahodil ji, seděl na stoličce a trucoval, aby, když
 38 
se uklidnil, pomalu se otočil, zadíval se na botu, poprosil ji za odpuštění a zase ji zvedl, pohladil a dál ji flokoval, stahoval dratví, a že
měl nějak nešikovné prsty, vždycky zakřičel tak, že jsem přiběhla,
že si vrazil knajp do prsou, avšak ono to bylo pouze to, že dratev
se nedala protáhnout podrážkou, a celá ta bota hrozila a taky to
udělala, jako stočené péro, když vyskočí z gramofonu, tak ta bota
se vymrštila jak mýdlo z dlaní a vyskočila až na skříň a na stropu,
jako by v ní byl nějaký motorek, a když letěla strýci z rukou, strýc
skočil po botě, jako skáče brankář robinzonádou po míči…
A teď strýc křičel: „Sakra! Sakra!“
Francin položil neonový hřeben, na přístroje v kufříku položil
plyšovou dečku, zadíval se směrem strýcova křiku a řekl:
„Ty fulgurační proudy mi dodaly hned napoprvně sílu.“ A uložil
kufřík na skříň, pak jsem zatáhla za knoflík a záclona v okně vyletěla vzhůru a porcelánový knoflík mne lehce cvakl do zubů, přes
ovocný sad jsem viděla béžovou sladovnu, jakýsi sladovník kráčel
s bachratou lampou v prstech po schodech do prvního patra, pak
zmizel, a zase se objevila ta lampa o poschodí výš, zase zmizela,
aby se objevila, a pořád každým schodem stoupala ta lampa, jako
by kráčela večerním pivovarem sama, samotná kráčející lampa po
schodišti vzhůru, pak ta lampa zmizela, ale znovu se objevila a kráčela z okénka do okénka krytým mostkem, který spojoval sladovnu
s varnou. Ale kdo to tam kráčel tak nazdařbůh, kdo to nesl lampu
jen proto, aby ta lampa jakoby stoupala sladovnou a pivovarem
sama? A stála jsem u okna a jako lovec jsem čekala na srnce, který mi musel vyjít na mýtinu… a moje tušení mnou otřáslo. Teď ta
lampa se objevila až na stokách, kam nikdo nechodí tenhle čas, tam,
kde je pánev veliká jako kluziště na hokej, nádoba, ve které chladne
celá várka piva, mladinky… a teď lampa tam kráčí, lampa, která
jako by věděla, že já se na ni dívám, lampa nesená jen kvůli mně,
deset velikých čtyřmetrových oken na stokách je vykryto žaluziemi,
pootevřenými jen na škvíru, jako jsou okenice v Itálii a Španělsku,
 39 
a ta lampa kráčí neustále, je přerušována těmi stovkami žaluzií, na
proužky rozstříhaný pohyb rozsvícené lampy, která teď se zastavila,
viděla jsem, jak se okenní rám s žaluziemi otevřel a kdosi s lampou
vyšel na střechu lednice, v které je hora ledu veliká na čtyři patra,
dvanáct set fůr zamrzlé řeky, ledového stropu, který fůru za fůrou
shora nasypává do lednice korečkový výtah, lednice, která proti
horku je shora kryta půlmetrovou vrstvou písku a říčních oblázků,
na kterých od jara do podzimu kvetou netřesky, statisíce netřesků
mezi polštáři zeleného mechu… a tam teď stojí bachratá lampa, kterou tam přinesl někdo z pivovarských dělníků, nějaký sladovník…
otevřela jsem okno a slyšela shůry příjemný mužský hlas, jako by
si ta rozsvícená lampa zpívala… už je ta láska, už je pryč, bejvalo jí
malounko, moje zlatá panenko, už není víc… nezbylo už po ní nic…
v hluboni u Nymburka zmizela… A z kumbálu se ozval Francinův
křik: „Proboha tě prosím, Jožko, nech toho!“ A pomalu jsem vyšla
z pokoje, ani jsem se dneska nedívala, jak elektrický proud pomalu
zhasíná, jako ta láska, která v hluboni utonula, Francin už rozsvítil
lampy, vyšla jsem na chodbu a tam seděl na židličce Francin, obě
ruce si tiskl na prsa a domlouval strýci, aby už všeho nechal, a když
tady je, ať si čte, ať chodí do kostela, do biografu, ale ať je v domě
ticho a klid… Francin chtěl vstát, ale nějak to nešlo, pokusil se ještě
jednou, ale s židličkou byl srostlý, zaclonila jsem si dlaní ústa, tolik
jsem se polekala, protože jsem věděla, že Francin si sedl do kelímku
se ševcovským popem, Pepin byl zkroušený, tak rád by bratrovi
spravil všechny boty, tolik o tom vypravoval, protože měl bratra
nejvíc, co kdy měl rád na světě, nejradši, Francin se chtěl silou
zdvihnout, ale nemohl se odtrhnout a naklonil se a skácel se, ležel
na podlaze a s ním i židle, poklekla jsem a snažila jsem se Francina
odtrhnout, ale ševcovská smůla anobrž pop přilepila Francina tak
pevně, že vypadal jak pokácená socha sedícího Krista, strýc Pepin
tahal Francina za ramena, zkusila jsem si lehnout za Francina a protisměrem táhnout za židli, ale zdálo se, že spíš svého muže a Pepin
 40 
svého bratra přetrhneme, než jej dostaneme z té situace, vstala
jsem a moje vlasy zvedly cosi, vzala jsem do prstů vlasy, stáhla je
na klín a viděla jsem, že vlasy se mi přilepily do druhého kelímku
se ševcovským popem neboli smůlou, vzala jsem nůžky a odstřihla
kelímek i s konečky vlasů, jak Bula sicilská ležela teď ta krabička
zapuštěná do provázků mých vlasů. Francin, když viděl, co se to
stalo s mými vlasy, vzepjal se jako kůň a krásný zvuk trhající se látky
zařičel kumbálem a Francin se vykutálel a stál zas krásný, s očima
plnýma zdravé a dravé srčící zlosti, bral kopyta a kelímky a krabičky
floků, a strýc Pepin, myslela jsem, že by mu tenhle pohled měl srdce
trhat, ale Pepin s nadšením podával bratrovi všechno to, co mohlo
hořet, a Francin s čím dál větším ulehčením to házel do plotny. Ševcovský pop se rozhořel tak prudce, že nadzvedával tálky, a plamen
byl vsrkáván rourami až do komínu, skoro dvoumetrový plamen,
dlouhý jako moje vlasy.
 41 
6
Strýc Pepin nejraději sedával za humny, ukryt z jedné strany ovocným
sadem, z druhé strany komínem, u kterého byly vyrovnané dubové
dýhy všech velikostí, dýhy, ze kterých se v bednárně dělaly sudy,
podle potřeby štěňata, čtvrthektolitry, půlky a hektolitry a dvouhektolitry anobrž tupláky a pak veliké padesátihektolitrové a stohektolitrové sudy, ve kterých ve spilkách a sklepích byly uloženy celé
várky piva, sudy, ve kterých zrálo pivo na pivo obyčejné anebo ležák.
Tady strýc Pepin, když nemohl ševcovat, tady si našel klacek a chodil
s ním podle humen a cvičil parádní marše, souboje na bodáky. Aby
tolik nekřičel, prosil mne Francin, abych na strýce dohlédla.
„To je dobře, švagrová, že jdete,“ řekl Pepin, „von je Francin nějaké chabrus na nervy, nervóza, podle spisku páně Batisty by si
měl omévat přirození vlažnó vodó anebo se pohybovat na zdravým
vzduchu. Ale když už jste tady, tak budeme držet školu anobrž
šulbildunk, protože já jsem měl samý jedničky, pochvalná vyznamenání, ne jako jeden blbec, Hanák, které při přehlídce vystópil
a povídá plukovníkovi von Wuchererovi: Pantáto, tady máte ty vaše
tule a talony a já jdu dom, já vojákem nebodo… a plukovník řval na
šarže: Co to tady máte za choleru?“
„Pepinka,“ řekla jsem.
„Hovno!“ zařval strýc Pepin, „mě dávali všem za vzor, a copak mě
plukovník Wucherer znal? Copak si může pamatovat tisíce chlapů?
To jednó jel za slečnama a dva vojáci, blbci, zastavili ten kočár, aby
se svezli, a teď viděli, že v kočáře je rozvalené von Wucherer, a vojáci salutovali a von Wucherer povídá vlídně: Tak kampak, vojáčci,
jedete? A voni: Jedeme na dovolenó. A von Wucherer povídá: Kdo
jede na dovolenó, musí mít urlaubšajn, kdepak ho máte? A vojáci
se šacovali a von Wucherer povídá jednemu: Jakpak se jmenujete?
 42 
a ten voják řekl: Šimsa! A von Wucherer se zeptal toho druhýho
vojáka: A jakpak se jmenujete vy? A ten druhý povídá: Řimsa! A ten
voják, které řekl, že se jmenuje Šimsa, začal utíkat do polí, a tak
von Wucherer zavelel: Řimso, sofort přivést teho Šimsu! Jenže ten
Řimsa utekl s tím Šimsó a plukovník von Wucherer obrátil kočár
a hnal hřebce nazpátek do kasáren a hned se ptal, u kterého cuku
je ten Šimsa a Řimsa? A v listinách nebyl ani Řimsa, ani Šimsa, tak
plukovník von Wucherer, které říkal, že má paměť jako fotografické
aparát, dal v kasárnách nástup a chodil od jedneho vojáka ke druhému, bral ho za bradu a díval se mu zblízka do očí, jako by mu chtěl
dát hubičku, tak dva dny, ale nepoznal ani teho, které se představil
Řimsa, ani teho, které si říkal Šimsa, tak copak takové plukovník
může si pamatovat Pepinka?“
„Pssst,“ řekla jsem, „odpoledne bude zasedat správní rada.“
„To je pravda,“ řekl strýc tichounce, „ale teďka vás tedy naučím,
kolik sóčástí má kvér,“ a strýc vzal klacek, vzal jej tak opatrně
a znalecky, jako by to byla skutečná vojenská puška, ukazoval na ni
a postupně vyjmenovával všechny součásti a zakončil. „Tak tohleto
je kolbenšuh neboli botka a tohleto je takzvaný myndunk anobrž
ústí…“
„Nad Labem,“ řekla jsem.
„Hovno! Co to capete jak mladý straky? Ústí je město, ale tohle
je myndunk neboli ústí, no tohleto kdybyste tak řekla zupákovi
Brčulovi, tak by vám jednu pleštil a zatřepala byste se jako králík!“
A přes ovocný sad bylo slyšet zlostné zavírání oken v kanceláři
a z účtárny vyběhl Francin v bílé košili, viděla jsem ho, jak běží
vysokou trávou, jak se uhýbá větvím stromů, byl to krásný pohled
na běžícího muže, jak přes překážky vyskakoval napřaženou nohou,
aby dopadl do trávy, tu druhou nad trávou skoro ve vodorovné
poloze, a opakoval střídavě nohama celý ten krásný, nad vrcholky
trav se přesunující pohyb. Když doběhl, viděla jsem, že v prstech
svírá redis pero číslo tři.
 43 
„Vy dva huláni, co tady zase vyvádíte?“
„Hrajeme si na vojnu,“ řekla jsem.
„Hrajte si, na co chcete, ale potichu, slečna účetní rozlila celou
láhev inkoustu!“ křičel potichu Francin.
„Tak kde si máme hrát?“ povídám.
„Kde chcete, vylezte si třeba na komín, jen ať vás není slyšet…
celej žurnál polila inkoustem!“ volal Francin, rukávy bílé košile měl
v loktech nadkasané gumičkami, teď se obrátil a už neběžel, brouzdal se vysokou trávou, dívala jsem se za ním a on se otočil, dala jsem
polibek do dlaně a vyfoukla to políbení jako peříčko za ním.
„Na komín?“ divil se Pepin.
„Na komín,“ řekla jsem.
A Francin zmizel za větvemi, jeho bílá košile teď vešla do kanceláře.
„Tak tedy: Direkción!“ zvolal strýc Pepin a vystoupil na první
kramli, pak se rozmyslel, seskočil a řekl: „Až po vás.“
A to, o čem jsem od prvního dne v pivovaře snívala, abych našla
sílu a vylezla na pivovarský komín, to se tyčilo a stoupalo přede
mnou, zaklonila jsem hlavu a chytila se první kramle, perspektiva
ubíhala vzhůru stále se zmenšujícími a zmenšujícími kramlemi, ten
šedesátimetrový komín v tom zkrácení pohledu se podobal těžkému napřaženému dělu, to, co mne lákalo, byl vlající zelený trikot,
zatímco dole byl vánek, ten zelený trikot vlál a až do otevřeného
okna jsem slyšela, jak ten zelený trikot vydává zvuk rachotícího
plechu, a já jsem se chytila první kramle, uvolnila jsem ruku a rozvázala zelenou mašličku, která mi poutala vlasy, a rychle jsem
ručkovala, nohy jak spřažené nápravy dostaly ten samý rytmus,
v polovičce komína jsem ucítila první nápor proudícího vzduchu,
vlasy se mi vzduly, skoro mne předběhly, celá jsem se najednou
ocitla v mých rozpuštěných vlasech, které jak hudba kolem mne se
rozprostřely, několikrát se moje vlasy položily na kramli, musela
jsem dávat pozor a zpomalit práci nohou, protože jsem si šlapala
 44 
do vlastních vlasů, ach, kdyby tady byl Boďa, ten by mi přidržel ty
moje vlasy, proměnil by se v anděla a tak v letu by dával pozor, aby
se mi nedostaly vlasy do drátů a řetězu, tak nějak se podobalo to
moje stoupání na komín jízdě na bicyklu, počkala jsem chvíli, vítr
jako by si umínil, že vychutná moje vlasy, zvedl a přehrnul mi je tak,
že jsem měla dojem, že visím za vlasy na uzel přivázaná několik
kramlí nade mnou, pak vítr naráz ustal, vlasy se rozvázaly a zvolna,
jako uvolněné zlaté ručičky na kostelních hodinách padaly ty moje
vlasy, jako by mi z hlavy rozevřel a teď zvolna zavíral chvost zlatý
páv. A já toho využila a rychle ručkovala, pohyb nohou uváděla
v soulad s prací rukou, až jsem položila celou ruku na obrubník
komínu, chvíli oddychovala jako závodní plavkyně, když doplave
závod v bazénu, a pak jako z vody jsem se vytáhla oběma rukama,
přehodila nohu na obrubník, zachytila se hromosvodu a vytáhla
zvolna, jak ze sirupu, druhou nohu, stáhla za sebou vlasy, posadila
se a vlasy si přehodila přes klín. A najednou se zvedl vítr a vlasy
mi vyklouzly z dlaně a ty moje zlaté vlasy vlály zrovna tak jako loni
před prvním jarním dnem, plápolaly ty vlasy jak chaluhy v mělkém
a bystrém potoce, držela jsem se jednou rukou hromosvodu a měla
jsem dojem, že jsem bohyně lovu Diana s kopím, tváře mi hořely
nadšením a cítila jsem, že kdybych neudělala v tomto městečku nic
víc než to, že jsem vylezla na tenhle komín, že by toho nebylo moc,
ale mohla bych z toho žít kolik let, možná i celý život. A naklonila
jsem se a z hlubiny jsem viděla, jak strýc Pepin je tak malinký, jen
andělíček s hlavou a rukama, podivila jsem se, že jsem až doteďka
měla dojem, že strýc Pepin má husté kučeravé vlasy, ale teď jsem
viděla, jak ke mně stoupá plešatá hlava s řídkým věncem vlasů, teď
ta hlava se položila na samý obrubník, zpod sebe vytáhla druhou
dlaň a zachytila se obrubně, podíval se na mě a jeho obličej taky
zářil štěstím. Vytáhl se na komín, a jako by ani nevěděl, čím hrozí
hloubka, strýc Pepin se postavil, rozkročil, jednu ruku založil do
pasu a druhou si stínil oči.
 45 
„Sakra, švagrová,“ řekl s obdivem, „tady by bylo pěkný beobachtungštele neboli pozorovatelna.“
„Anobrž rozhledna,“ dodala jsem.
„Prdlačky! Rozhledna je pro civilisty, ale pozorovatelna anobrž
beobachtungštele je pro vojsko, pro vojsko, který je ve válce a sleduje pohyby nepřítele! Švagrová, jak jste inteligentní krasavice, tak
tohle kdyby slyšel hejtman Tonser, tak vás pleští šavlí a zařve na vás:
Jebem vám čurce nadrobno!“
„Pepinku,“ řekla jsem a špláchala si nohy ve studánce vzduchu.
„Ale sakra, co by mně jebal čurce nadrobno? Mě měl rád, já jsem
mu nosil šavli!“ kuckal strýc Pepin a nakláněl se nade mnou a jeho
obličej byl hrozivý jak kamenný chrlič na střeše kostela.
„Co máte z teho!“ mávla jsem rukou. „Není to, strýcu Jožine,
krása?“
A dívala jsem se po mělké krajině, vroubené kopci a lesíky, dívala jsem se na městečko a zjistila, že do našeho městečka se lze
dostat jen přes vodu, že to je vlastně ostrovní město, nad městem se
řeka, která obtékala město, rozdvojovala a kolem hradeb tekly dva
potoky, které zase za městem se spojovaly v řece, že vlastně každá
výpadová ulice z městečka má dva mosty, dvě lávky, zatímco přes
řeku je bílý kamenný most, na kterém stáli lidé, opírali se o zábradlí
a dívali se na pivovarský komín, na mne a strýce Pepina, na moje
vlasy, které pleskaly ve vzduchu, a ve slunci se ty moje vlasy třpytily a zářily jako papežská vlajka, zatímco dole bylo bezvětří. Přes
řeku se tyčil chrám a ve výši mé tváře byl zlatý ciferník hodin na
věži a kolem chrámu v soustředných kruzích se táhly ulice a uličky
a domy a stavení, z každého okna jak peřiny byly vyplazené petúnie
a karafiáty a červené pelargonie, celé to městečko bylo vroubené
kraječkou hradeb a shora vypadalo jako seříznutý chalcedon. A na
bílý most se vřítila hasičská stříkačka, přilby hasičů se třpytily
a trubač držel zlatou trumpetu a troubil Hoří! A všichni hasiči měli
bílý režný stejnokroj, červená stříkačka hřměla přes most jako
 46 
orchestrion, hasiči se drželi kramlí a stáli na tom hasičském řinčícím oltáři, který teď se zasunul za stavení a zahrady.
„Je to pravda, strýcu Jožine, že jsi na frontě pásl kozy?“ povídám.
„Kdo to řekl?“ zařval strýc Pepin a posadil se na obrubník a pak
si lehl na záda, založil ruce pod hlavu.
„Trafikant Melichar,“ povídám.
„Copak trafikant a invalida může být ve válce?“ řval strýc.
„Povídali, že Melichar za války byl hejtmanem, včera že hejtman
Melichar řekl, nedej bože, aby byla válka, a já tak dostat toho
Pepinka na execírku pod sebe,“ řekla jsem a přidržela se hromosvodu a dívala se dolů na pivovar, a zase jsem se divila, že pivovar je
za městem, že je kolem dokola obehnán zdí jako to městečko na
druhé straně, že ale podle zdí jsou vysoké stromy javorů a jasanů,
které tvoří také čtverec, a že ten pivovar se podobá klášteru nebo
nějaké pevnosti, vězení, že každá zeď je vroubena nejen ostnatými
dráty, ale každá ta zeď a každý sloup má na horních cihlách do
betonu zapuštěny střepiny zelených lahví, které shora se třpytí jako
ametysty a amaranty.
„Copak mě mohl vidět… i kdybych ty kozy pás?“ řekl strýc a dál
ležel a díval se do nebe, nohu přehozenou přes pokrčené koleno,
a péroval volným nártem.
„Dalekohledem,“ řekla jsem.
„Ale copak císař půjčí nějakému trafikantovi dalekohled?“ řekl
strýc.
„Jako hejtman měl Melichar dalekohledy dva,“ řekla jsem a viděla, že na mostě už je tolik lidí jak vlaštovek před odletem a kdosi
z toho mostu se na mne dívá dalekohledem. Usmála jsem se do toho
dalekohledu a z hlubiny se zvedl vítr a vlasy se mi začaly rozvírat
jako vějíř z pštrosích per, viděla jsem, jak kolem mých očí se nahoru zavírají proudy mých vlasů, kolem celé mé sedící postavy byla
taková svatozář, jako má Panenka Maria Sedmibolestná sloupská
na morovém sloupu na našem náměstí…
 47 
„Akdyby byla válka, tak co by se stalo, kdyby Melichar mne dostal
pod sebe, co?“ zvídal Pepin a zdálo se mi, že zápasí se vzmáhající
se únavou.
„Povídal, že kdyby byla zase válka, tak na execíráku by udělal
prstíčkem takhle… a zavolal by: Pepin zu mir! A už bys letěl s vyraženým jazykem a vzdával mu počestnost a klekl si před ním na
jedno koleno,“ řekla jsem, a když jsem se podívala, strýc Pepin spal,
tvrdě usnul, ležel na obrubníku komína, který měl výkyv, teď jsem si
toho teprve všimla na ležící soše strýce Pepina, jak se oba znatelně
kýváme, jako bychom seděli na nějakém kyvadle zavěšeném v nebi.
A od křížku letěli hasiči, koně vypadali shora, jako by se splašili,
zadní nohy si navlíkli do chomoutů a přední nohy jim vystřelovaly
přímo z hlavy, jako šneci vystrkují růžky, celý ten hasicí vergl se
třpytil jako dětská hračka a hrozil, že se každou chvíli rozsype
a součástky vozů se rozletí jako v Truhlářské ulici ten vojenský
vůz, ve kterém vybuchly granáty, a tam na velitelském místě stál
velitel hasičů, pan de Giorgi, člen představenstva pivovaru, na jehož
komíně jsem seděla, kominický mistr, který byl velitelem hasičů,
protože místo bytu měl hasičské muzeum, všechno, co kdy kde shořelo, všechno si pan de Giorgi vyfotografoval, opatřil si i fotografii
před požárem, a tak na všech zdech svého bytu měl vždycky dvojici
fotografií, kráva před požárem a kráva po požáru, pes před požárem
a po požáru, dospělá osoba mužského pohlaví před požárem a po
požáru, stodola před požárem a po požáru, všechny věci, všechna
zvířata, všechny osoby, které shořely anebo obhořely, všechno pan
de Giorgi fotografoval, a jistě jede do pivovaru jen proto, že kdybych
se zřítila, vyfotografoval by paní správcovou pivovaru před zřícením a po zřícení… a teď ten hasičský orchestrion vjel do zatáčky
v pivovarské bráně, kola skřípala a stříkačka zmizela za kanceláří
a už jsem myslela, že se hasiči převrátili i s koňmi, ale naopak teď
slavně vyjeli a troubili a hasičská stříkačka vjela těsně pod komín…
Myslela jsem si, že asi ze chvíli začnou stříkat, že budou stříkat tak
 48 
vysoko, jako je komín, že mne pan de Giorgi požádá, abych vstoupila
na vrchol toho stříkajícího gejzíru a pak že pomalu začnou uzavírat
kohout a já budu sestupovat, tak jak bude klesat ten vodní proud,
ale ze stříkačky vyběhli hasiči, poklekli, vzdali si počestnost sekyrkami a najednou roztáhli plachtu, šest hasičů tu plachtu napínalo,
zakláněli se a dívali se vzhůru, ale výkyv komínu byl asi tak veliký,
že hasiči s tou plachtou běhali sem a tam, podle možnosti mého
pádu.
A členové představenstva se sjížděli na bryčkách, dřív se sjížděli
klusem, ale dneska ty bryčky se řítily silnicemi z vesnic a města,
koně řítící se trapem a tryskem, a všechny ty bryčky ne jako jindy,
aby zastavily před kanceláří, ale všechny se sjely na pivovarském
dvoře, kde stáli bednáři a spiláci a sladovníci a všichni s vyvrácenými hlavami se dívali vzhůru, jako by z nebes očekávali návrat
Ježíše nebo sestoupení Ducha svatého. A teď od křížku jel i sám
pan předseda pivovaru, pan doktor Gruntorád, feudál a ctitel
starého Rakouska, jako vždycky seděl na kozlíku a v jelenicových
rukavičkách držel opratě a měl do očí nenapodobitelně elegantně
nasazený klobouk, zakousnutý do jantarové špičky kouřil cigaretu,
a hnal černého hřebce do pivovaru, zatímco jeho kočí s provinilým
úsměvem se rozvaloval na plyšovém sedadle jako pán…
A pan de Giorgi dole dával marné pokyny hasičům, aby vylezli
na komín, nakonec se pan de Giorgi rozhodl, že vyleze na komín
sám. A jeho bílá uniforma šplhala, častokrát se zastavovala, ale pak
dál stoupala po žebříčku z kramlí, až se jeho přilba objevila u mých
nohou.
„Strýcu Jožine,“ zatřásla jsem strýci nohou a strýc se posadil,
mnul si oči, pak polekaně vyskočil a zachytil se hromosvodu. Pan
de Giorgi se vyhoupl na obrubník, oddychoval, sundal si helmu
a vytíral si kapesníkem pot.
„Jménem zákona,“ řekl, „milostivá, slezte dolů. A váš pan švagr
taky.“
 49 
„Pane de Giorgi, nemáte závrať?“ povídám.
„Povídám, jménem zákona, slezte dolů,“ opakoval pan de Giorgi.
„Polezete pane de Giorgi, první?“ povídám.
„Ne,“ řekl pan de Giorgi a podíval se do útrob komína, „z cvičných
důvodů polezu vnitřkem komínu,“ dodal.
Držela jsem se hromosvodu, nohu položila na kramli, otočila
jsem se a vlasy mi vzplály, zase ten průvan z hlubiny mi vzedmul
vlasy, rozevřely se naposled, jako by to věděly, naposledy zaplála
nad pivovarským komínem ta moje zlatá hříva, zase jsem požehnala
svými vlasy jako obrovskou zlatou monstrancí všem těm, kteří se
na mne v tu chvíli dívali, i sám pan de Giorgi byl dojat tím, co viděl.
„Jsme svědky mimořádné události, milostivá, škoda že nemůžou být dámy u hasičů,“ řekl a vzal trumpetku, takovou malinkou
trumpetku, která se podobala konduktérským kleštím, zatroubil na
ni, ale to troubení bylo tak teskné, jako když zabečí svázané kůzle na
jateční bryčce, pak mi políbil ruku a já jsem sestupovala, rychle jsem
ubíhala dolů, abych předběhla svoje vlasy, které hrozily, že si na ně
šlápnu a zafickám se do nich a zřítím se do hlubiny. A najednou jsem
viděla kolem sebe vrcholky stromů, pak jako bych sestupovala do
větví a z větví jsem položila botičku na pevnou zem.
„Bylo to překrásné,“ řekl s nadšením pan doktor Gruntorád, „ale
zasloužila byste pětadvacet…“
„Na holou,“ řekla jsem.
„Co jste tam, sakra, dělala?“ optal se pan doktor. „Jak jste řekl,
bylo to překrásné, a že to bylo překrásné, tak to bylo i nebezpečné,
a že to bylo nebezpečné, tak to bylo to pravé, to moje…“ řekla jsem
a Francin stál bledý, hlavu na prsou, v redingotu, bílých manžetách
a kaučukovém límci a kravatě ve tvaru kapustového lupenu.
A strojníci otevřeli veliká dvířka komína, vysypaly se saze a ta
černá třpytivá sluj byla tak veliká jako besídka. Strýc Pepin seskočil
z poslední kramle a řekl:
„Zase rakouské voják slavně zvítězil, pravda?“
 50 
Ale všichni se dívali do černé komůrky v základech komínu.
„U kterého pluku jste sloužil? Kdo byl inhaber vašeho pluku?“
optal se pan doktor Gruntorád.
„Freiherr von Wucherer,“ zasalutoval strýc Pepin.
„Rut,“ zvolal pan doktor a dodal, „pane správce, co umí váš bratr?“
„Je vyučen obuvníkem a pracoval tři roky i v pivovaře,“ pravil
Francin.
„Tak pane správce, vašeho pana bratra přijmout, ubytovat ve sladovní šalandě. Nejlepší na řev je práce,“ řekl pan doktor Gruntorád.
A v černé sluji se objevila bílá nohavice, skoro až u stropu toho
sazemi obrostlého altánu, hmatala po kramli, ale kramle tam asi nebyla, tak nohavice tam šlapala, jako by pan de Giorgi jel na bicyklu.
A zástupce velitele hasičů dal povel a hasiči vběhli se záchrannou
plachtou do komína, roztáhli plachtu a zástupce hasičů volal do sazí
vzhůru: „Veliteli, pusťte se! Jsme tady! Se záchrannou plachtou!“
A pan de Giorgi se pustil kramlí, nejdřív se vyvalily z komína
mour a saze, vyvalily se před komín, něžné a kadeřavé krtinky sazí,
a ozvalo se kašlání a vyběhli už docela černí hasiči a v záchranné
plachtě vynesli cosi, jako by chytili velikou štiku nebo sumce,
a položili plachtu na zem a z mouru a prachu se vztyčil úplně
černý pan de Giorgi, smál se, bílé vrásky smíchu mu napraskaly po
černém obličeji, pan de Giorgi vytáhl trumpetku a zatroubil na ni
a prohlásil: „Tím považujeme záchranné práce za skončené.“
A vyšel z hromady mouru a nastavoval obě ruce a vynucoval si
gratulace a procházel se sebevědomý a radostně prkenný a já jsem
viděla, že pan de Giorgi bude z tohoto sestupu vnitřkem komínu žít
ne pár let, ale celý svůj zbývající život.
 51 
7
Na rohu sladovny byl vždycky takový průvan, takový vítr, že jsem
musela jít skoro v předklonu nebo se obrátit a lehnout si do vichru
jako do houpací židle. Vlasy mi to vichření vsrkávalo jak lačný kuřák
cigaretový dým. Sotva jsem se protlačila tím vzdušným úskalím,
u dveří sladovny bylo ale zase takové zátiší, že jsem padla na kolena nebo na záda. A přesto jsem se vždycky těšívala na ten vzdušný
souboj, ve kterém jsem se musela servat o ručníky. To jednou mi
vítr vyrval froté osušku, stačila jsem jen po ní vztáhnout ruku a průvan, mající smysl pro žert, mi s tou osuškou ucukl, vztáhla jsem
znovu ruku, když osuška užuž se dotýkala mých vlasů, ale vichr
poskočil s tím velikým ručníkem skotačivě zas o kus dál, a když se
osuška znovu snesla, skočila jsem po ní, ale vichr ji s táhlým smíchem unášel vzhůru, jak drak na podzimním nebi stoupal ten froté
ručník, bílý cikcak tančící a do rytmu větru se pohybující ručník,
a mizel ve tmách nad sladovnou. A přeci to bylo krásné, nechat se
znovu vzít od vichru do úst, jak fefermincový bonbon se nechat
provonět tou větrnou koupelí. Když jsem pak nahmatala kliku,
průvan z druhé strany dveří celým tělem se opíral do dveří tak, že
také já jsem musela celým tělem nalehnout na ty dveře, avšak průvan, který měl smysl pro humor, najednou ustal a vpadla jsem do
tmavé chodby na koleno, jednou jsem packala a porazila jsem sladovníka, který upadl, avšak v pádu pořád držel hořící lampu tak
šikovně, že ji nerozbil. Pak, s napřaženou dlaní jako proti bouři,
nahmatala jsem kliku od strojovny, vůně oleje a konopí mne teple
pohltila jako koupel, zavřela jsem dveře, nahmatala klíč a zamkla.
Pak jsem rozsvítila svíčku. Obrovské rozváděcí kolo črtalo v sypkém
přítmí stříbrnou kružnici, napjatá rozváděcí lana se leskla a třpytila olejem. Dynama a motory se podobaly tlustým africkým zvířatům,
 52 
mazničky s olejem ptáčkům, zobajícím těm hrochům hmyz. Zvolna
jsem se vysvlékala, přitom otáčela kohoutky s horkou vodou, která
tekla z ohromného kotle do přeříznutého stohektolitrového sudu.
Vysvlékla jsem se a naslouchala, jak průvan sviští patry sladovny
až nahoru na valečka a tam tříská okenicemi. A vstupuji do té veliké
dřevěné vany, voda je vždycky tak horká, že musím otočit kohoutky
se studenou vodou, sedím na bobku a horkost vody tak bolí, že
jektám zuby, až když se studená voda smísí s vřelou, zvolna uléhám,
celá se natahuji, ležím v tom přeříznutém sudě jako střelka v krabici kompasu, dívám se nad sebe do trámoví, kam mizí bílý kotel,
a sním, začínám snít, v horké vodě se zvolna rozplývám, jak mýdlový
prášek vznáším se v horké vodě, uvolňují se všechny údy, rozvazuji všechny ubrusy a prostěradla, do kterých je svázán můj minulý
život, otvírám všechny košíky a kufry a skříňky, ve kterých jsou
obrazy, které se staly dávno, ale které jsou ochotny mne kdykoliv
navštívit, krásné, avšak nebarevné obrazy, které teprve v téhle
koupeli se dotahují a barevně zpřesňují. Je to můj biograf, který si
předvádím na plátno svých zavřených očí, film, jehož scénář a režii
natočil můj život, film, ve kterém hlavní úlohu hraji já, já, která jsem
dorazila až sem, do dřevěné vany, ve které ležím… Jsem malé děvčátko se slaměnými copánky, hraji si uprostřed cesty s kaménky,
abych z nich vzala jeden a vyhodila jej a shrábla ty tři zbylé a ještě
stačila chytit padající kamínek první, blížící se hřmění, padám na
záda v tom okamžiku, kdy jsem rozhodila ty čtyři oblázky, nebe se
zatmí a nade mnou se vznášejí hrozné tlamy a přazky a opratě,
přeskakují mne kopyta, na kterých se třpytí podkovy, zavírám oči,
sype se na mne zaschlé bláto, hřmění se přenáší dál, zvedám se
a vidím řinčící vůz tažený splašenými koňmi, vidím modré nebe
a z něho se nade mnou vyklání hlava ustaraného tatínka. Jsem malé
děvčátko, které si hraje na polní pěšině s kaménky, tatínek mne
odvedli vždycky raději za stavení, aby se mi nic nestalo, vidím, jak
od lesa běží dva vojáci, vidím, že běží luční cestičkou, na které si
 53 
hraji, ti vojáci běží jako dva splašení, lehám si na záda, aby mne
nezajeli, vidím, jak ti vojáci vyskakují, vidím nad sebou podrážky
plné cvočků, stín vojáků přehřměl přese mne a dupot vojenských
bot duněl a vzdaloval se luční pěšinou. Posadila jsem se a vidím, jak
vojáci běží k potoku, zastavují se, tam místo lávky je na řetězech
přivázaný trám, vojáci zdvíhají ruce jako křídla ti dva andělé strážní,
které mám nad postýlkou, a přebíhají na druhou stranu a běží dál,
v ohbí naposledy jsem viděla jejich zdvíhající se lesklé cvočky, teď
mizí v lesní zátočině. Už dávno vojáci zmizeli, ale já pořád na ně
myslím. Vidím teď sama sebe, batolím se k potoku, kladu botičku
na kládu, vidím vodu proudící potokem, zvedám ruce a běžím po
kládě, ale uprostřed mi kláda ujíždí a padám do potoka, šlapala
jsem v hlubině jako maminka na šicím stroji, ale nemohla jsem se
opřít o dno, nejdřív jsem pila vodu, ale pak už jsem se asi napila
vody dost, aby to stačilo na utopení, jen jsem viděla, jak moje vlásky se rozpustily a vlály dnem potoka a splývaly se zelenými chaluhami a vodními květinami bez květů, hrozně se mi chtělo spát, nemohla jsem zavřít oči a všechno bylo plné světla, a nebe nade mnou
jako bych viděla přes silné brýle… a pak se probouzím, vidím, že
být utopenou je krásné, jako bych byla doma, ležela jsem v nebi
v postýlce zrovna takové, jako jsme měli doma, viděla jsem, že ruce
mám na peřině, které má maminka, a proti mně visí obrázek anděla strážného, zrovna takový, jako je u nás, a pak přišla maminka
a řekla: „Jen pojďte, děti, pojďte dál…“ a do kuchyně vešla děvčátka
ze sousedství, a teď jsem věděla, že jsem utopená, protože děvčátka, která mi říkala Mařenko a já jim Hedvičko a Evičko a Boženko,
tak ta děvčátka mi kladla vedle rukou na peřinu svaté obrázky, tolik
bylo po mé posteli obrázků andělů strážných, a Hedvička mi řekla:
„Maminka mi řekla, že jsi se utopila…“ a položila další svatý obrázek,
a já povídám: „A pročpak mi dáváš ten obrázek?“ A Hedvička říká:
„To se dává mrtvým děvčátkům do rakve…“ a já jsem plakala, že
jsem tedy už načisto mrtvá, ale pak přišla moje maminka, přinesla
 54 
cukroví, a když viděla tolik svatých obrázků, tak maminka řekla:
„Ale holčičky, Mařenka není mrtvá, pan doktor Michálek z ní vylil
všechnu vodu a vdechl jí svým dechem zase život…“ a děvčátka byla
zklamaná, litovala, že nebude pohřeb, že jsem neumřela, protože
už se viděla, jak budou mít bílé šaty ze záclon a v prstech hořící
velikou svíčku ozdobenou myrtou, a mosazná hudba bude tak
tesklivě hrát a děvčátka půjdou v průvodu a budou mít nakadeřené
vlásky a budou plakat, protože jsem se utopila… ale teď už je po
průvodu, po pláči, to všechno zavinily ty dvě ženské, které šly máchat prádlo a které mne vytáhly a přinesly domů… tatínek se tenkrát
tak rozčilili, ach, můj tatínek se dovedli zlobit jako nikdo jiný, maminka kupovala čtyři almary do roka, staré skříně z vetešnictví,
a když tatínek se rozzlobili, tak maminka honem tatínka odvedla
do altánu a dala mu do ruky sekyru a tatínek nejdřív rozbili zadní
stěnu a pak tak třískali a nadávali do toho zbytku skříně, s takovou
chutí vyrvali dveře a pak z boku celou almaru zbortili jako krabičku
od sirek, a za půl hodiny, když rozsekali almaru na dřevíčka, maminka vždycky měla na zátop do plotny tolik dříví… a já jsem slyšela, jak tatínek křičeli a zlobili se, že jsem se topila, že pořád nejsem
slušná holčička, protože jiné dívenky tohle nedělají, tak jsem se
vylekala, vyklouzla z peřiny, oblékla se a vyběhla na dvůr a tam
stálo nákladní auto, vyškrábala jsem se dozadu, tam u okénka stál
sud, vklouzla jsem do toho sudu a bylo v tom sudě teplo a já jsem
usnula, a když jsem se probudila, slyšela jsem, že nákladní auto
jede, a když jsem se zvedla, viděla jsem okýnkem, že se už stmívá,
že těsně u okýnka je čepice nějakého pána, když jsem se podívala
z boku, viděla jsem, že je to pan Brabec, a prostrčila jsem ruku
a zaškrábala pana Brabce za uchem a řekla: „Pane Brabec, já su tu…“
a pan Brabec pustil volant a pak zakřičel a auto se zastavilo tak
prudce, že se převrhl ten sud, ve kterém jsem byla po ramínka, a já
jsem se vykuláčela na podlahu a z podlahy na zem a vstala jsem ze
silnice a oprašovala si sukýnku a pan Brabec běhal sem a tam
 55 
a křičel a dupal, a já povídám: „Pane Brabec, vopravdu, já su tu.“ Ale
pan Brabec naříkal a pak se svalil, a když přišli četníci, tak na pana
Brabce dali deku, a i to bylo málo, jeden četník se musel vysvléci
skoro donaha a ležel na panu Brabcovi a zahříval ho, na četnické
stanici mi potom řekl jeden četník, že jsem mohla zavinit smrt
člověka, a já jsem si vzpomněla na tatínka a že zas rozsekají jednu
almaru, a četník mi dal na podlahu kožich a pak vzal provaz a uvázal
mne za nohu k noze stolu a já jsem tam ležela a plakala, nade mnou
se houpaly podrážky plné cvočků, noha přehozená přes nohu, a já
za nohu jsem byla uvázaná k noze stolu, a pak jsem usnula a objevili se nade mnou tatínek, klečeli a byli opřeni o obě ruce jako o nohy,
odvázali mne od nohy stolu, a když mne za ruku vytáhli, četníci tak
žalovali, že tatínek vzali provaz a uvázali mi ten provaz kolem krku
a já jsem se rozplakala a volala: „Tatínku, já nechci, abyste mě oběsili. Já nebudu umírat na větvi tak dlouho…“ to tatínkovi kocour
snědl játra a tatínek pověsili kocourka na větev za to a kocourek
tam umřel až druhý den… a tatínek si mne odvedli na provaze do
vlaku, a když jsme přijeli domů, tak tatínek mne vedli jako telátko
na provaze, a všem lidem tatínek vykládali, že nejsem slušná holčička a že mne musí vodit na provaze jako zlého psíčka… a doma
tatínek, to už maminka, jak viděla tatínka, hned mu podala sekyrku,
já jsem čekala, že mi tatínek useknou hlavu, jako ji sekali krocanům
a krůtám, ale tatínek rovnou se vrhli na almaru a jednou ranou
prorazili zadní stěnu a jediným úderem svého těla, takhle z boku,
prorazili zbylou skříň, že si celá lehla na zem, jako když rozšlápne
se bedna… Namydlená, celá ležím v pěně, mydlím se a ani o tom
nevím, myslím a vzpomínám na obrazy ležící v hlubině času, obrazy stále se vracející, zjasňující se, doplňující se, jsem šestiletou dívenkou s rozpuštěnými vlasy, na temeni hlavy ty vlasy jen zachycené
modrými mašličkami, tatínek už nerozbili kvůli mně za celý rok ani
jedinou skříň, je nedělní poledne a procházím se náměstíčkem,
otevřenými okny vlají záclony, ozývá se cinkot příborů a talířů,
 56 
průvan táhne vůni jídel, včera mi tatínek koupili námořnické šatičky a deštník, stojím před kašnou, pak se nakláním a dívám se na
svoje zrcadlící se vlasy, na dně se lesknou mince, to u nás, kdo hodí
do kašny peníz, tak se mu splní přání, pro jistotu jsem hodila do
kašny dva dvacetníky a přála jsem si, abych se už nikdy netopila,
nikdy neutíkala z domova, abych už byla slušnou holčičkou, obzvláště když tatínek mi koupili tak krásné šaty a deštník, vyhoupla
jsem se na obrubník kašny, abych víc viděla, jak mi sluší ta námořnická bundička, rozhlídla jsem se, nikdo nešel, nikdo se nedíval
z okna, aby to na mě žaloval tatínkovi, vyhoupla jsem se na kašnu,
a když jsem se naklonila, uviděla jsem tu krásnou skládanou sukýnku a bílé fusakličky a lakované střevíce, zatřásla jsem vlasy,
a když jsem se podívala znovu na sebe do hladiny, převáhla jsem se
a padla do kašny a voda mne pozřela jako veliká ryba, když polkne
malou rybičku, zase jsem hledala lakovaným střevíčkem dno, ale
dno kašny bylo hlouběji, než jsem byla velká, a zase jsem se vynořila, abych nabrala vzduch, ale bála jsem se volat o pomoc, protože
tatínek by se zlobili, polykala jsem andělíčky a zase mne obklopoval
světlý sladký svět, jako bych byla včelkou, která padla do medu,
viděla jsem, jak pomalu mi hlava padá až ke dnu, u oka jsem viděla
ten dvacetník, který jsem do kašny hodila s přáním, abych se už
nikdy netopila, sukýnka tak velebně se vzdouvala a vlasy se mi
přelily přes tvář a zase tak zvolna ty vlasy velebně se vrátily, a pak
se mi chtělo spát a jen jsem tak pomalu pohybovala nohama,
mnohem pomaleji, než maminka šlape na šicím stroji, a naposled
jsem viděla, jak z pusy mi stoupají bublinky, jako bych byla lahví se
sodovkou nebo minerálkou… avšak zase jsem se neutopila, jediná
paní mne viděla, paní Krásová, která jezdila deset let na vozíčku
a měla žaludeční vředy, ta se dívala z okna, zrovna když jsem tam
padla, a přiběhl jediný pan fotograf Pokorný, který s vidličkou
a nožem a ubrouskem pod bradou pro mne skočil a vytáhl mne,
probudila jsem se na schodech kašny, měla jsem dojem, že prší,
 57 
vzala jsem deštníček a rozevřela jej, avšak ono svítilo polední slunce a zvon dovyzváněl poledne, nade mnou se nakláněl pan Pokorný,
z ubrousku mu kapala voda a svezlo se pár francií zelí, pan Pokorný
mi střídavě hrozil vidličkou a nožem, že jestli mu oběd vystydne,
že si to se mnou ještě vyřídí, protože slušné holčičky, když se chtějí utopit, tak to u dělají včas a ne v pravé poledne, když na stole je
první husička, a já jsem se dívala a ve všech oknech stáli občané
v košilích a vestách a všichni v jedné ruce drželi vidličku a ve druhé
nůž a všichni se dívali na mne dolů a tvářili se otráveně a ukazovali, že by mne nejraději napíchli na vidličku a nožem rozřezali, a tak
jsem vstala a vyhrklo ze mne tolik vody, že jsem myslela, že se strhla
průtrž mračen, ukláněla jsem se, ne že bych se chtěla posmívat, ale
že uznávám a vím, že jsem to dělat neměla, když první husičky jsou
o nedělním poledni na pekáčích… Teď ležím v pivovarské vaně,
v tom přeříznutém stohektolitrovém sudu, kdosi kráčí z humen
vzhůru do šalandy, kde bydlí i strýc Pepin, a z té šalandy zaznívá
jeho příšerný řev: Do re mi fa sol la si do… a pak zase klesající
stupnice. Do si la sol fa mi re do, tak jako odtéká teď voda se zbytky
sedlého mýdla, kdosi stoupá z humen vzhůru do šalandy, asi to
kráčí ten mladý sladovník umáčený potem a s kruhem pod jedním
okem, jako by upadl na dalekohled, kruhem vyraženým jako poštovním razítkem, jistě to bude on, teď stoupá zvolna s košilí hozenou přes rameno a v jedné ruce nese bachratou lampu jak císař
říšské jablko a ve druhé ruce vydrovací lopatu jak říšské žezlo, tak
stoupá vzhůru, zastavuje se na odpočívadle a zpívá si tu sladkou
píseň… už je ta láska, už je pryč, bejvalo jí malounko, moje zlatá
panenko… už není víc, nezbylo už po ní nic… v hluboni u Nymburka
zmizela… Rychle jsem se oblékla, uvázala vlasy ručníkem, sfoukla
mocným dechem svíci a vyšla jsem do tmy, s dlaní napřaženou, až
v zatáčce chodby z hlubiny humen vytékalomdlé světlo, žlutými
čarami potahovalo hrany mokrých schodů, z humen se ozývalo
melodické něžné ťapkání vydrovacích lopat o vlhkou podlahu,
 58 
rytmický sykot rozhazovaného ječmene… a zase ta píseň jako mořský příliv… už je ta láska, už je pryč… chvíli jsem stála v přítmí, pak
sestoupila pár schodů, teplo vzklíčeného ječmene mne popleskalo
po tvářích, dvě bachraté lampy osvětlovaly záhony ječmene, petrolejové lampy na dřevěných třínožkách uprostřed ječných polí,
mladý sladovník vysvlečený do půl těla drobnými krůčky cupital,
nabíral lopaty ječmene z jedné strany a rozhazoval ten slad na
stranu druhou a zanechával za sebou brázdu, jako by ta pracující
dřevěná lopata byla lodní kýl, který před sebou rozráží vlny, ale za
sebou už zanechává zavírající se hláď, ten mladý krásný sladovník
každým krokem rozhodil lopatu zlatého ječmene a každou tou
lopatou se jeho záda leskla potem víc a víc… už je láska, už je pryč…
mužský hlas dál plnil nízkou klenbu humna, klenbu spočívající na
čtyřech stromořadích železných černých sloupů… teď se mladý
muž vztyčil jako král Ječmínek, jeho kruh pod okem se zatřpytil jako
obroučka brýlí, jeho trup byl docela obtažený svítící rtutí potu…
a já jsem slyšela dál tu píseň, někdo jiný zpíval tu dumku, někdo,
kdo pracoval o několik polí ječmene dál, tam, kde stála na dřevěné
třínožce ta druhá bachratá petrolejka… mladý sladovník celou dlaní
si utřel obličej a zahodil plnou hrst potu… kráčela jsem dál, nohy
se mi podlamovaly, tam vydroval ječmen malinký človíček, vypadal
spíš jako žokej na penzi, v montérkách a rádiovce, už dokončil hromadu, teď vzal lopatu, nahodil ječmen na okraji, a pak zase ty
rychlé sladovnické krůčky, skoro utíkal ten člověk a natřásal nadhozený ječmen a lopata za sebou zanechávala přesně zaříznutý
obrubník. Když ten malinký sladovník skončil tuhle práci a sklonil
se a v rohu jako svůj podpis otiskl zkřížené lopaty, narovnal se
a krásně zpíval… bejvalo jí malounko, moje zlatá dívenko… už není
víc, nezbylo už po ní nic… Byl to pan Jirout, sladovníček, který když
mne potkával, provinile zdravil a pořád se usmíval, Francin o něm
říkal, že v mládí byl pan Jirout artistou, kterého o poutích vystřelovali z děla, za víření bubínků ho uvázali živého v modrých
 59 
atlasových šatičkách, uložili ho do dřevěné lafety, pak impresário
přiložil modrounce kouřící doutnák, a když se ozvala ohlušující
rána, tak z ústí kanonu vyšlehl plamen a pak v upažení živý pan
Jirout, který když dosáhl vrcholu křivky, rozevřel ruce, a padaje do
připravené trampolíny, rozhazoval úsměvy a barevné papírové růže
a polibky. Když přistál, vyskočil, péroval v trampolíně a ukláněl se
a přijímal potlesk o každé pouti, o každém posvícení. Jednou nabili pana Jirouta do kanonu, a když ho vystřelili a pan Jirout dosáhl
vrcholu křivky, rozpřáhl ruce, a po hlavě padaje zvolna dolů, viděl,
že už dávno minul trampolínu, že i ten náraz v lafetě byl silnější než
kdy jindy, pan Jirout přesto se usmíval a rozdával úsměvy a barevné
papírové růže a polibky, aby se pak roztříštil za ploty o hromadu
dříví. Když pana Jirouta za rok dali dohromady, už nechtěl rozhazovat polibky a růže, stáhl se z artistického života jako neplatná
bankovka, a když se vykřísal docela, pracuje v pivovaře už osm let
jako sladovník… už je ta láska, už je pryč, bejvalo jí malounko…
 60 
8
Strýc Pepin pracoval v pivovaře už tři týdny; vzali jej bednáři a od
té doby bylo v pivovaře veselo. Když jsem mohla, vzala jsem kbelíky
a šla jsem přes pivovarský dvůr pro mláto, pan podstarší se na mne
zadíval zkoumavě, zdali má přinést tuplák piva, přikývla jsem, a zatímco jsem nabírala z vozu mláto, bednáři drželi dopolední svačinu,
strýc Pepin ležel na zádech a na prsou měl prázdný soudek štěněte
a bednářští se mohli potrhat smíchy, kuckali drobečky z mazaných
chlebů, když strýc Pepin zpíval: „Do re mi fa sol la si do!“
Bednářský pomocník klečel nad strýcem a: „Pane Josef, teďky
zase tu stupnici nazpátek, tak jak to cvičil Carusa a Mařáček!“
A strýc Pepin odkašlal a hrozivě kvičel: „Do si la sol fa mi re do…“
A když se dělníci nasytili tím řevem, bednářský pomocník pravil:
„A teďky, pane Josef, zazpívejte vysoké cé.“
A bednářští se zvedli, naklonili se nad strýcem Pepinem, který
kníkal to vysoké cé, a bednářští křičeli smíchem, lehali si s mazanými chleby na záda, pak se vyhoupli a kuckali drobečky a opírali se
o bednárnu a chrchlali, aby se smíchem nezadusili.
A uprostřed dvora starý sladovník Řepa pražil slad na černé
pivo, seděl na židli a otáčel černým bubnem na hřídeli a pod tím
bubnem modrounce a růžově a červeně hořelo dřevěné uhlí a starý
sladovník, zasypaný šedinami, otáčel velebně a pravidelně tou sazemi obalenou koulí jako nějaký bůh z prastarého mýtu zeměkoulí.
Bednářský pomocník se naklonil nad strýcem a řekl: „A teďky
ještě, jako poslední dechové cvičení, zazpívejte, pane Josef, vysoký
cé, ale dovnitř… ale pozor, ať si nenalámete do trenýrek anobrž
neuděláte do kalhot kytku!“
A strýc Pepin nadechl, krčil nos a bednářští se nakláněli nad ním
a strýc zpíval do sebe to vysoké cé, takový táhlý tón, jaký vydávají
 61 
vrzající vrátka, zpíval se vším úsilím to vysoké cé, minutu vydržel to
zpívání do sebe, a to jej tak vyčerpalo, že rozhodil ruce a oddychoval
a sud se mu na prsou zdvíhal, jak v hudební škole leží žáci na koberci na zádech a profesor jim dává na prsa knihy.
A já jsem kráčela s kbelíky mláta kolem otevřených dveří do
kotelny, v přítmí tam zářil spodní půlkruh kotle, popelník svítící
šafránovou barvou hořícího uhlí na roštu, ozářeným popelníkem,
padaly červené a fialové hořící uhlíky a zelenomodrá škvára a hned
vedle ve tmě zářil otevřený kotel béžovou barvou a tam dělník stočený jako dítě v lůně matčině vyklepával v té stočené pozici vodní
kámen z kotle, dvě žárovky ozařovaly prudce toho do oblouku stočeného dělníka, který pracoval v prachu a ještě si přitom zpíval, obtočen dráty elektrického vedení jako pupeční šňůrou. Vždycky když
jsem ze slunce zahlédla ten prudce osvětlený ovál a toho kladívkem
kousek po kousku vyklepávajícího dělníka, myslela jsem, že každý,
kdo jde kolem, ustrne nad tím obrazem v lunetě, ale nikdo se ani
nezastavil, nikdo nepolitoval, a nepolitoval ani sám sebe ten, kdo
celých čtrnáct dní jak datel vyklepával v schoulené pozici sanytr,
a naopak, ještě si zpíval.
Abednáři už skončili svačinu, bednářský mistr stál jak pastýř mezi
ovcemi, kolem sebe stovky sudů, nakláněl se nad jedním, zkoumavým
okem se díval, pak se narovnal a z útrob sudu vytáhl na stočeném
drátě hořící svíci, a zase se naklonil nad dalším sudem a spustil do
jeho vnitřku svíci a pečlivým okem prohlížel, zda sud může být naplněn pivem anebo zda musí být požahován, to jest vysmolen, strýc
Pepin stál u velikánských kamen a přikládal do nich antracit a koks,
rozpaloval smůlu, ta kamna už temně duněla a z krátkého zahnutého
komína frčel červený, modrými okraji vroubkovaný oheň, plameny
zdobené sršící zelenou korunkou, jako je plamen na letlampě, kterou
se rozmrazují zamrzlá kolena nebo se spaluje stará barva.
Kočí nakládali do vozů mokré sudy piva, vynášeli bečky s ledem.
Pan podstarší mi podal máz oranžového piva, máz plný krůpějí
 62 
sražené páry. A já jsem věděla, že mne pan podstarší nemá rád a že
by mi dal ne jeden, ale pět mázů piva a víc, jen kdybych je pila a vypila a dělníci viděli, jak na opilství náchylnou má pan správce ženu,
ale já jsem byla mladá, a tím jsem byla nade vším, ať jsem dělala, co
jsem dělala, vždycky jsem se ptala napřed jen sebe a vždycky jsem
si přikývla, a to moje vnitřní přikývnutí, ten pokyn mého učitele,
který byl tady někde u srdce ve mně, to přitakání mi ihned přešlo
do krve a moje ruka se natáhla a s chutí jsem se napila, s takovou
chutí, že kočí přestali sedlat sudy a dívali se na mne. Tak jsem stála
u rampy, stranou koní, Ede a Kare jako by se dorozumívali se mnou,
jejich hříva a mohutné ocasy měly taky barvu zlatého piva. A starý
Řepa uprostřed pivovarského dvora teď vytáhl hřídel, znalecky se
podíval na obsah praženého sladu a přikývl si, zatáhl za kliku a na
mechanismu vysunul tu černou kouli mimo řeřavé uhlí, odjistil
kladívkem opatrně závěr a zatočil klikou a horký, pražený slad
se sypal do černého síta a vůně sladu se rozprskla, jistě teď už je
na náměstí a chodci se otáčejí směrem k pivovaru, kde uprostřed
starý sladovník spokojeně mručí a černým dřevěným pohrabáčem
se probírá praženým sladem.
A strýc Pepin stál u požahovacích kamen a usmíval se na mne,
měl koženou zástěru, pec za ním duněla a rozpálená hrozila, že
vyletí do vzduchu jako nějaká fantastická raketa z Vernova románu.
Ten plamen, který sršel za strýcem Pepinem, byl tak hrozně krásný,
že jsem se rozhlížela, ale nikdo se nepodivil té parádě. A bednářský
mistr přišel a na líze začal spouštět sudy strýci Pepinovi k nohám
a strýc Pepin každý sud vzal, nadhodil si jej na koleno a narazil na
jehlu, zmáčkl nožní páku a do sudu vstřikla vařící smůla a strýc
Pepin zvedl sud a ve volném pádu jej pustil a sud se zvolna kuláčel
a z plnicího otvoru vytékal modrounký dým a obtáčel sud modravou
mašlí, jako rabín, když si na ruce omotává svaté řemínky, a když se
sud dole zastavil, bednářský pomocník jej vzal nebo kopancem mu
dal směr a sud se posadil na zvolna se otáčející hřídele vykulovačky,
 63 
jeden sud vedle druhého, všechny sudy se teď otáčely a modroučký
dým je obtáčel jako obroučka pérující kolem hlavy svatých mužů.
Dívala jsem se a jako vždycky, když se dívám na práci s ohněm,
dostala jsem žízeň, jazyk se mi lepil na patro a místo slin jsem měla
v ústech jen takové cigaretové papírky, zdvihla jsem máz a polekala
jsem se, máz mi skoro vystřelil vzhůru, myslela jsem, že ještě bude
těžký pivem, ale byl tak lehounký, protože pivo už jsem vypila,
pan podstarší podřepí a vzal ode mne máz a zasmál se a vešel do
spilky, já jsem věděla, že mi natočí pivo na jeden zátah, takovou
hladinku mi udělá, možná že mi do půlky plecháče natočí ležák
a dotočí to potom černým granátem, takové říznuté pivo je něco,
co vyvolává pochvalné mručení celého těla, belgičtí valaši metali
jak ječmen světlými ocasy a řičeli, kočí vyšel ze spilky, nesl dva
plecháče a každému valachovi podal jeden, vzali ten plecháč do
zubů, natáhli uzdu a pili, jak pili, tak zvedli šíje až vzhůru, aby do
poslední kapky do nich nateklo to pivo, a když dopili, odhodili plecháče a vydali radostné zařehtání a hrabali kopyty a z podkovy se
drolily sotva viditelné jiskry, kočí se smál a přikývl mi, přikývla jsem
a koně přikývli také, pan podstarší teď podřepí a podal mi z rampy
máz, přivoněla jsem k pěně a přikývla, a strýc Pepin začal zpívat:
„Ó vy lípy, óóó vy lííípy!“
A bednářský pomocník volal: „Pane Josef, víte, co to bude za
slávu, až budete v Národním divadle zpívat Přemysla?“
A strýc Pepin přikyvoval, sedlal sudy na nastřikovač vařící smůly
a slzy mu kapaly na zástěru a bednářský pomocník pokračoval:
„Za to vám ručím, až bude ta premiéra, tak jen z tohohle pivovaru
pojede celej autobus do Prahy, jen se musíte dál školit, teďky vám
místo čtvrtněte budeme dávat na prsa prázdnou půlku.“
„Třeba hektolitr, třeba tuplák, jen když to dotáhnu tam, kam
Carusa a Mařáček,“ křičel strýc Pepin.
„Je to mutra,“ řekla jsem už do plecháče a pak jsem nasála a zvolna, zadržujíc touhu do sebe přelít celý obsah mázu, pomaličku
 64 
a sladce jsem lokala ten světlý ležák říznutý černým granátem, tu
mutru, jak říkali sladovníci, pila jsem pomaličku a něžně, zrovna tak
jako v letní podvečer tam někde za pivovarem, na mezích mezi žity,
kdosi sedává a sladce troubí na křídlovku tesknou píseň jen tak pro
sebe, se zavřenýma očima a s chvěním a třesem blýskavého nástroje
v mosazných rukách, jen tak do večera s hlavou lehce zakloněnou,
sám pro sebe si hraje tesklivou píseň.
Bednářský pomocník třásl rukou nad hlavou:
„A pane Josef, víte, kdo bude v lóži? Váš pan bratr a paní švagrová, pan starosta Jandák, ten, co chodí do barů kontrolovat, jestli
mají slečny podle předpisu fešný a festovní lejtka, jen škoda, že se
té slávy nedočkali vaši páni rodiče, maminka a tatínek! To by bylo
radosti!“
A strýc Pepin se rozplakal, utíral do zástěry slzy a přikyvoval,
a bednářský pomocník nelítostně pokračoval: „A teďky po představení by slečny, pane Josef, po vás házely kytky a novináři by se
ptali, kde se ve vás, mistře, vzal ten talent? A co byste, pane Josef,
řekl, co?“
„Že je to dar boží,“ vykřikl strýc Pepin a přiložil obě dlaně na
tvář a plakal a sudy na vykulovačce se otáčely a dál každý sud plnicím otvorem vytékal něžnými slinami, které rotací tvořily kolem
každého sudu pérující modrounkou obruč, fialové kolo, neonový
nákrčník.
Bednářský pomocník pokračoval slavnostně:
„A teďky vy byste ale taky musel novinářům říct, že hlasovou
techniku vás naučil rakouskej hejtman von Meldik, ten, kterej zpíval
ve vídeňský Opeře zamlada, kterej…“
A bednářský pomocník nedořekl, strýc zařval a oběma rukama
vzhůru třásl:
„Hovno! Trafikanta by císař nevzal do opery, a když, tak na záchod, a ani to ne. No počké, Meldíku, až půjdu kolem tvý trafiky, tak
ti dám boxlíka skrz vokýnko!“
 65 
Bednářský pomocník stočil sud, držel jej a dým stoupal bednáři
na prsa a obtáčel se kolem jeho tváře, a bednář volal: „Jenže Meldík
řekl, že jak tě uvidí, tak bude mít připravenej pepř, a jak se nakloníš,
tak ti foukne pepř do vočí, a pak říkal Meldík…“
„Co říkal, co?“ řval strýc Pepin.
„Pak Meldík jen vyběhne a bude si moct dělat s tebou co chce.
Že prej tě přikope až sem do pivovaru,“ odvážil se bednářský pomocník.
„Cože? Mě, rakouskýho vojáka, kterýho dělali šarží a které ju
nevzal, mě, které jsem nosil hejtmanovi šavli? A to se na to podíváme! Já jak přijdu k trafice, tak hned ji celó srazím z mostu
do Labe!“ křičel strýc a bral sud a nadhodil jej kolenem, a jak jej
narazil na stříkací jehlu, plnicí otvor ten nastřikovač minul a strýc
Pepin sešlápl nožní páku a já jsem odložila máz, postavila jej na
rampu a otřela si ústa, a nejdřív jsem myslela, že mám z toho ležáku
řezaného černým granátem vidění, bednářský pomocník a mistr
a kolemjdoucí strojník a starý Řepa, který otáčel hřídelí s novou
dávkou sladu, všichni začali tancovat, tak poskakovali, chytali se
za tváře a lískali se do nohou, vypadalo to, jako by moravští Slováci
cifrovali, ale starý Řepa nemohl od kliky, tak otáčel hřídelí a přitom
se chytal za obličej a střídavě třepal rukou a druhou dlaní otáčel
černou koulí, bubnem, ve kterém se pražil slad, až teď, zatáhl za
kliku a odstavil buben mimo žár žížnivého dřevěného uhlí a tak
jako bednářští poskakoval, lískal se do lejtka, jako by tisíce komárů
bodalo.
Bednářský pomocník křičel: „Pane Josef, zarazte tu smůlu!“
A strýc Pepin šlapal, ale pořád vedle, až nyní šlápl na nožní páku,
a teď jsem to teprve viděla, jak do všech stran z jehly tryskající drobounké krůpěje horké smoly zvadly a všechny ty tenounké jantarové větvičky, po kterých se rozstřikovaly ty kapínky drobné jako
jáhly, jak zlatá rýže, jak protivný hmyz, všechny ty proutky naráz
klesly do prachu pivovarského dvora a bednáři si odlípávali z tváří
 66 
a hřbetů rukou a krků zasychající drobty smoly a zlostně se dívali
na strýce Pepina, který stál u těch obrovských kamen, ze kterých
pořád chrčel a chroptil a ropotal zahnutým komínkem tlustý a krátký oheň. Strýc Pepin štrikoval popálenými prstíky, díval se do země.
Bednářský mistr řekl: „Tak hoši, a do práce, ať pan Josef může
jít brzy za holkama.“
 67 
9
Ta móda začala v hotelu Na Knížecí. Vojáci přinesli nějaké přístroje, ředitelé škol shromáždili už v šest hodin ráno školní mládež a přiřadily se všechny korporace, a tak jak postupoval čas, do
velikého sálu vcházela fronta zvědavců, vojáci každému občanovi
dali na ucho takové sluchátko jako u telefonu a v tom sluchátku se
ozvalo škručení a pak se ozvala dechová hudba, která hrála pořád
Kolíne, Kolíne, ale ta hudba nebyla ani trochu krásná, jako by ji
hráli na dávno obehrané gramofonové desce, avšak ta hudba se
hrála v Praze a vzduchem, bez drátu, se navlékala jak nit do ouška
sluchátka až v našem městečku. A každý, kdo to uslyšel, vycházel
zadním vchodem hotelu a byl naprosto oslněn tím slyšením, tím, že
není drát, který by přiváděl tu Kmochovu kolínskou kapelu, a každý tak kráčel podle fronty občanů, fronty, která se táhla přes celé
náměstí až na hlavní třídu, až dolů k pekařství pana Svobody, a kdo
ještě neslyšel to rádio, tak když viděl, s jakým blaženým a udiveným
výrazem vycházejí ti, kterým už byl dopřán ten revoluční vynález,
všichni se těšili čím dál víc, jak se blížili v průvodu, který vcházel
do dveří hotelu Na Knížecí.
Pan Knížek, majitel galanterie, který rád řečnil, hned poručil
učednici, aby přinesla štafle, vystoupil na štafle a vysvětloval občanům: „Lidé dobří, to, co za chvilku uslyšíte, to je vynález, za který
bude bojovat naše živnostenská strana, aby do každé domácnosti,
do každé rodiny se za rok za dva dostal ten přístroj, za cenu pokud
možno levnou, aby každý si doma mohl poslechnout nejen hudbu, ale i zprávy. Já nechci předbíhat, avšak tenhle vynález může
udělat, že budeme slyšet zprávy nejen z Prahy, ale možná i z Brna,
hudbu možná i z Plzně, a když bych byl neskromný, zprávy a hudbu
z Vídně!“ volal pan Knížek na štaflích.
 68 
A kolem těch štaflí jel s károu a se svým pomocníkem pan Zálaba,
který rozvážel městem uhlí a dříví, a jak slyšel pana Knížka, musel
jeho pomocník zváhnout káru a pan Zálaba vyběhl po štryclích
na vrchol káry a hřímal a ukazoval na pana Knížka: „Vidíte ho,
maloměšťáka! Myslí jen na svou kramářskou decimálku! Občané,
tamten vynález je schopen nastolit dorozumění nejen mezi městy,
ale i mezi národy, my vítáme rádio jako pomocníka celého lidstva!
Dorozumění mezi lidmi všech kontinentů, všech ras, všech národů!“ volal pan Zálaba a třímal ruku vzhůru a jeho pomocník stál na
voji káry, a když na chodníku uviděl odhozeného špačka, neodolal
a rozběhl se, aby jej sebral, ale kára se zváhla a pan Zálaba spadl na
dláždění, tatak jsem se mu vyhnula.
A hnala jsem bicykl domů, hned jak jsem uslyšela ve sluchátku
tu zkrácenou vzdálenost mezi dechovkou v Praze a mým uchem
v hotelu Na Knížecí, vysvlékla jsem si sukni, položila ji na stůl, vzala
nůžky a v těch místech, kde na sukni jsou kolena, odstřihla jsem
látku, tolik toho sukna zbylo, že jsem si řekla, že moje švadlena mi
z toho zbytku udělá bolerko, a hned jsem vzala jehlu a zaentlovala
jsem sukni a skoro v horečce jsem si ji natáhla a hned jsem vešla do
zrcadla a tam jsem to viděla! O deset let mne omladilo to zkracování
vzdáleností, otočila jsem se a hned jsem věděla, že podvazky musí
být o hodně výš, a teď jsem viděla docela bezpečně, že moje nohy
jsou krásné teprve nyní, že ty krásné stíny ve šlachách pod koleny,
ty hnědavé otisky božího palce budou schopny vyvolat velké překvapení a velké nadšení, ale taky veliké pobouření občanů, a hlavně
Francina, který až mne takhle uvidí, zrudne do kořínků vlasů a prohlásí, že slušná žena takhle sukni nenosí. A vyběhla jsem na dvůr
a naskočila na bicykl a vyjela jsem od pivovaru ke Křížku, takový
příjemný průvan mi ovíval kolena, sahal mi na podvazky, šlapalo
se mi mnohem volněji v té ustřihnuté sukni, jen mi vadilo, že jsem
musela řídit jednou rukou, tou druhou jsem musela pořád stahovat
sukni, která se pohybem kolen vysouvala, ze silnice od Hořátve teď
 69 
vyjel pan Kropáček na indiánu, pan Kropáček jako vždycky seděl
v sajdkáře a řídil motocykl jednou nohou položenou na řídítkách
a jednou rukou ovládal plyn na konci řídítek, to jsem se ráda dívala,
když nastartoval v pivovaře, tak jen vyjel, už přelezl ze sedadla do
sajdkáry, rozhodil nohu jak z vany a tak pohodlně jel domů, tak
tedy pan Kropáček, když se zadíval v zatáčce na moje nahá kolena,
nevytočil to a sjel do třešňové štěpnice, a já jsem v tom spatřovala
dobré znamení a hnala jsem to přes most a zpomalila až u hotelu
Na Knížecí, pomalu jsem jela podle té fronty čekající na vynález,
o kterém pan řídící Kupka prohlásil: „Nevím, nevím, ale ten přístroj
nepřinese lidem štěstí,“ a všichni lidé se přestávali jakoby těšit na
to, co je čeká v hotelu Na Knížecí, a soustředili se na moje kolena,
na tu moji zkrácenou sukni, všichni se přestali dívat do vchodu
hotelu a točili se za mnou, pan řídící Kupka ukázal deštníkem na
mne a řekl panu děkanovi: „Tak tady máte první výsledky!“ Ale pan
děkan se mi uklonil a řekl: „Ženské plné koleno je druhé jméno Ducha svatého.“ A zastavila jsem před cukrářstvím, než jsem položila
botičku na dláždění, stáhla jsem vlasy, aby se nedostaly do drátů,
opřela bicykl o zeď, a když jsem šla chodníkem, měla jsem dojem,
že jdu v plavkách.
A v cukrářství jsem poručila, aby mi pan Navrátil zabalil čtyři
kremrole, a jednu jsem si hned vzala a vyklonila se, aby mi lístkové
těsto nepadalo za blůzičku, a zase, jak jsem zasunula kremroli hltavě do úst, hned jsem slyšela Francinův hlas, že takhle slušná žena
kremrole nejí, a pan Navrátil se usmíval opatrně, protože neměl
zuby, a stála jsem u výkladní skříně, jen ať ženské vidí z tmavého
krámu moji siluetu, a pan Navrátil mi podal balíček převázaný
modrým provázkem, zaplatila jsem a pan Navrátil mi otevřel, a než
jsem se rozjela, pomohl mi s vlasy, kousek se mnou běžel, než se
vlasy dostaly do proudu vzduchu, šlapala jsem to ze vší síly, jednou
rukou jsem řídila a ve druhé jsem držela ten sladký balíček na prstě
a vlasy za mnou se zdvíhaly, jak se zvedají ty krásné mosazné koule
 70 
regulátoru parní lokomotivy, když zvedá otáčky. Dívala jsem se
zdánlivě pořád doprostředka silnice, ale po obou stranách chodníku
jsem viděla všechny druhy lidských očí, ty obdivné oči a ty pohledy
plné nenávisti na moje nahá kolena, která se zvedala střídavě jako
klouby vačkových hřídelí…
A když jsem přijela do pivovaru, hned jsem jela až k chlívům,
běžel mi naproti Mucek, ten dobrý psíček, vrtěl dlouhým ocáskem,
a když jsem se k němu naklonila, lízal mi dlaň a přivíral oči, a já jsem
vešla do kolny a přinesla sekyrku a rozbalila jsem balíček a nabídla
Muckovi kremroli a on nejdřív nevěřil, ale když jsem se smála, tak
kremroli začal jíst a já jsem v duchu uvažovala, o kolik bych měla
zkrátit Muckovi ocas, a za Mucka jsem postavila špalíček a vzala
jsem Muckovi ocas a položila na ten špalek, ale Mucek se otočil,
a tak jsem ho pohladila a nabídla mu ještě jednu kremroli, a Mucek,
tlamu zapatlanou šlehaným krémem, mi olízl ruku i s topůrkem
sekyrky a dal se do druhé kremrole, a já jsem upravila na špalíku
Muckův ocas, a pak jednou ranou jsem usekla tu delší část a Muček
se zajíknul, půl kremrole měl v sobě, ale ta bolest v ocase asi byla
tak veliká, že Mucek začal výt a otáčet se a tlamou plnou cukrové
pěny chytal se za pahýl ocásku, z kterého tekla krev, a Mucek myslel,
že mu to udělal někdo jiný než já, střídavě mi lízal ruku a ten svůj
zbytek ocásku, hladila jsem ho a těšila: „Mucíčku, to bude jen chvilka,
ale bude z tebe krasaveček, to je móda, musí to být, podívej se!“
Narovnala jsem se a ukázala, že i já mám zkrácenou sukni, ale Mucek
začal strašlivě naříkat a já jsem viděla, že jsem usekla z toho ocásku
málo, že bych měla useknout ještě kousek, ale Mucek už nechtěl
o zkracování ani slyšet, přidržela jsem mu ocásek na špalku, slibovala všechny kremrole a že mu koupím kremrole další, avšak Mucek
se mi vytrhl a vzal do tlamičky ten useknutý zbytek ocasu a běžel
s ním ke kanceláři, a jak vycházeli a vcházeli kočí, vběhl do účtárny.
A za chvíli vyběhl z kanceláře Francin, v jedné ruce držel redis
pero číslo tři a ve druhé kousek ocasu, a Mucek stál na posledním
 71 
schodě a štěkal směrem ke kůlně a chlívům, odkud jsem vedla bicykl, a když jsem dojela před kancelář, do pivovaru vjel pan doktor
Gruntorád. Hřebec pana předsedy už měl zastřižený ohon a přistřiženou hřívu a pan doktor seskočil z kozlíku a hodil opratě kočímu
a zadíval se na moji sukni a prohlásil: „Všecko se bude zkracovat
a konce tomu zatím není. Tak pane správce, budeme zkracovat pracovní dobu, od příštího měsíce se zkrátí sobota napůl, takže se bude
dělat do dvanácti hodin. Vzdálenosti mezi hostinskými zkrátíme
tak, že pojedeme za nimi. Toho vašeho oriona prodáme a koupíme
auto, které zkrátí čas a nastaví tak prostor pro větší odběr piva.
Ivane!“ zakřičel pan doktor Gruntorád na kočího, „podejte mi moji
skříňku, ať psíčkovi dáme flastry a zastavíme krvácení.“
To odpoledne Francin jel na orionu do Prahy. Využila jsem toho
a po práci zašla do šalandy za strýcem Pepinem. Pod rozsvícenou
žárovkou strýc Pepin napřahoval ruku na obrovského sladovníka,
který klečel na kolenou a vkleče byl zrovna tak veliký jako stojící
strýc Pepin, avšak strýc se tvářil hrozivě a řval: „Co když se neovládnu! A co když vám dám jednu ostravskó!“
A obrovský sladovník spínal ruce a prosil: „Pane Josefe, nedělejte
z mý ženy vdovu a nedělejte z mých dětí sirotky!“
A sladovníci, stojící v kruhu, tichounce se smáli, kteří to už
nemohli vydržet, vyběhli na chodbu a tam stáli čelem u zdi a tloukli
pěstí do omítky a chrčeli smíchem. A když se vykuckali, vběhli do
šalandy.
A strýc Pepin stál rozkročený pod žárovkou a křičel: „Tak tedy
si to rozdáme!“
A vrhl se na obrovského sladovníka, který se poddal, a strýc
Pepin mu nasadil nelsona a pak se pokoušel dát sladovníka na
lopatky, ale sladovník se vzepjal a povalil strýce a zalehl ho a všichni
kolem křičeli a tleskali, ale strýc Pepin uchopil sladovníka za krk
a ten sladovník se nechal zvolna obracet skoro užuž na lopatky,
ale v poslední chvíli poklekl a strýc mu nasadil dvojitého nelsona
 72 
a sladovník se vztyčil a chodil se strýcem šalandou a nosil strýce
jako děťátko, avšak strýc Pepin křičel nadšením:
„A zvítězím slavně jako Frištenský!“
Pak sladovník opět poklekl a udělal se strýcem kotrmelec, teď
teprve jsem si všimla, že ti dva zápasníci jsou v bílých podvlíkačkách, dlouhých až po kotníky a u kotníku zavázaných na tkaničky.
A jak obrovský sladovník udělal kotrmelec, tak zalehl strýce Pepina,
ležel mu na hlavě, ale strýc křičel:
„Vzdéte se, máte to marný, pevně vás držím!“
Ale obrovský sladovník se vztyčil, drapl strýce Pepina za kotníky
a krk a roztočil ho a pak s ním upadl, avšak strýc Pepin řval:
„To jsem s váma mrsknul, jak Frištenský s čerňochem!“
A pak sladovník zeslábl a strýc Pepin ho vzal za ramena a sladovník povolil smíchu a smál se a slzel a strýc ho obracel na lopatky
a pan nadsladovní poklekl a prohlásil:
„Pane Josef, jste zase vítězem!“
A zápasníci vstali, strýc se ukláněl a usmíval, ukláněl se davům,
které jen on viděl kolem sebe.
„A zítra bude odvetný zápas,“ řekl pan nadsladovní a ukryl tvář
do plecháče.
„Strýcu Jožine,“ řekla jsem, „pojďte na chvilku k nám a vypůjčte
si pilu, ano?“
A strýc Pepin oddychoval, kýval hlavou, pak odhodil deku ze
svého kavalce, všechno prádlo a všechny šaty měl v nohách železné postele, teď odvalil podhlavník, docela v hlavách promaštěný,
a pod tím podhlavníkem měl všelijaké krabičky a špulky nití a tolik divných nepotřebných maličkostí, tady strýc našel klíč, otevřel
skříň a vytáhl z ní papírový pytlík, na kterém bylo napsáno: Alois
Šisler, kloboučník a kožišník, a z toho pytlíku vyňal krásnou bílou
námořnickou čepici se zlatými šňůrami a zlatě vyšitým emblémem
Viribus Unitis.
„Tu mi ušil pantáta Šisler, jinýmu by ju neušil, ale jen mně!“
 73 
Řekl a nasadil si tu krásnou bílou námořní čepici a tak stál v podvlíkačkách, za ním rozválená postel se skopaným prádlem a šatstvem v nohách a ve hlavách putýnkou nepotřebných divných věcí.
„Strýcu Jožine,“ řekla jsem, „Jak máte krásnou postel, já vám na
ni ušiju povlaky, ano?“
„Když scete,“ řekl strýc a rychle se oblékal.
A sladovníci stáli a seděli, dívali se do podlahy a nedovedli mi nic
říct, dokonce se zdálo, že litovali, že jsem přišla uprostřed té zábavy
se strýcem Pepinem, že to byla jejich zábava a já do ní nepatřím, že
mezi mnou a jimi je rozdíl jako mezi touhle šalandou, kde jich spí
osm v jedné místnosti, a mými třemi pokoji a kuchyní, kde spíme
já a Francin, správce pivovaru, který to možná dotáhne na ředitele
pivovaru, zatímco oni budou pořád jen sladovníky, až do své penze,
až do své smrti. Strýc Pepin zavřel skříň a zářil štěstím nad tou
čepicí, jakou nosí jen námořní kapitán nebo jeho první důstojník.
„Dobrý večer, pánové,“ řekla jsem a vyšla ze šalandy.
Než jsme se prodrali vichrem na rohu sladovny, žárovky začaly na
rozích pivovaru a chlívů slábnout, jako by ten průvan z nich odvával
elektřinu. Strýcova čepice zářila jako mléčné stínítko petrolejové
lampy a strýc musel oběma rukama držet pevně tu čepici, aby mu
ji vichření nevyrvalo. Dokonce se mi zdálo, že strýc Pepin užuž se
začínal vznášet jako tenkrát ta moje froté osuška… a já jsem věděla
přesně, že strýc Pepin by se své čepice nevzdal, že by s ní raději
odletěl cikcak vzhůru do tmy k pivovarským komínům a otáčivým
korouhvím. A když jsem rozsvítila lampy a strýc přinesl od bednářského mistra pilu, povalila jsem židli a se strýcem jsme zkracovali
nohy židlí, ne o mnoho, ale o deset centimetrů, které jsem pokaždé
naměřila krejčovským centimetrem. Když jsme položili stůl na bok,
strýc Pepin řekl:
„Švagrová, víte co? Na co budeme tady pořád s tím centimetrem?
Odřízneme jednu nohu a potom ten odříznuté špalíček přiložíme
k té noze další, a tak budeme jen řezat a ne měřit.“
 74 
Zasmála jsem se: „Strýcu Pepine, vy byste měl jít k policii, tak
jste chytrej!“
A strýc Pepin se rozkřičel: „Ale déte pokoj s policií! Strýc Adolf
byl u nich akorát jeden měsíc, hned zkraje ho vzali na stíhání jedneho tachonýra, a tak vobklíčili stavení, a když vešli do kuchyně, tak
tam seděla jen baba a vedoucí detektivů povídá: Kde máte starýho? A vona řekla, že šel na pařezy, a vedoucí kopl do dveří pokoje
a viděl votevřeným voknem, jak ten tachonýr letí po stráni, tak
zavelel: Kupředu! A Adolf vyskočil voknem první, sletěl až po krk
do močůvky, ale vyhrabal se z ní a s revolverem frčeli do lesa a tam
vobklíčili teho tachonýra, a ten měl revolver taky, tak ho přemlouvali, aby odhodil revolver, a ten tachonýr zase, jak udělají krok, tak
se jim zastřelí, a tak velitel hodinu přemlouval teho tachonýra, že
dostane polehčující okolnost a že sám mu zaručuje jen půl roku,
a ten tachonýr odhodil revolver a se slávou velitel mu dal pouta
a vedli ho k autobusu, a Adolf chtěl taky nastoupit do policejního
auta, ale řekli, že takhle od té močůvky to nejde, tak šel pěšky až na
sám okraj Ostravy a tam ho vyhodili z tramvaje, tak musel pěšky
až dom a doma mu bytná nechtěla prát ty šaty, tak je vodnes do
čistírny a dostal lísteček, a když si přišel za čtrnáct dní pro ty šaty,
tolik lidí tam bylo a hodně známéch slečinek, a když na Adolfa došla
řada, tak ta vedócí vzala lísteček, a když se vrátila, byla červená
a hodila Adolfovi ten balíček nazpátek a zakřičela na Adolfa: Když
jste se posral, tak si to vyperte sám! A šel dom s haňbou…“
A strýc vykládal a usmívala jsem se a řezali jsme podle návodu
strýce Pepina nohy od stolu, zkracovali jsme jej o deset centimetrů a strýc Pepin hovořil: „A tak Adolf měl smolu, jednó šel podle
hostince a tam byli vožralí zubaři a pozvali Adolfa, a když se s nimi
napil a měl radost, že ho mají lidí zase rádi, tak zničehonic jeden
zubař z vožralství vytrhal druhýmu zubařovi přední zuby, a jak
Adolf byl opilé taky, tak ten, kterýmu vytrhali ty přední zuby, tak
zase vytrhal Adolfovi všechny zadní zuby, ještě Adolf měl ohromný
 75 
štěstí, že tenkrát v tý hospodě se nevožrali zvěrokleštiči anobrž
nunváři…“
„To by muselo safra bolet,“ řekla jsem a přiložila uřezaný kousek
k poslední noze a nasadila pilu a řezali jsme vesele dál a strýc Pepin
vykládal: „Ale pak Adolfa vzali na vojenský cvičení a byl někde až
v Turčanském Svatém Martině a tam zase, že strýc Adolf byl vyučené mašinista, tak mu dali sentinel a jeden tutan, rotmistr, jak
četl vojenské noviny, tak tam bylo v oběžníku, že v Chebu potřebujó
válcovat silnicu před kasárnama, tak dal Adolfovi příkaz a relutum
a strýc Adolf podle mapy vyjel s tím sentinelem do Chebu, a to bylo
na jaře, a Adolf jel celý léto jen přes Slovensko a na podzim překročil
hranice Moravy, a jel čím dál tím pomaleji, protože na neděli jezdil
dom, a když celé podzim jel přes Moravu, tak se šel potají zeptat
do kasáren v Turčanském Svatém Martinovi, ale tam mu řekli, že
ten rotmistr se oběsil, protože na náměstí se našel kanon a nikdo
nevěděl, kdo ho tam dal, a tak ho dali do skladu a to bylo to dělo
navíc, a tak Adolf jel s tím sentinelem napříč Československem, na
jaře už dojel do Plzně, ale že neměl uhlí, tak musel topit dřívím, co
si vyžebral, ale spálil moc lidem ploty, kór když bylo daleko do lesa,
a ohromný zpoždění pak měl strýc Adolf, že vlastně tím sentinelem
jel nakonec jen jeden den, protože tři dny trvalo, než se dostal na
neděli dom do Ostravy, a tři dny zase jel k temu svýmu sentinelu,
a tak v létě dorazil strýc Adolf do Chebu k posádce a tam je zavřeli
voba dva, ten sentinel a Adolfa, a když se to vysvětlilo, tak strýce
Adolfa dali jako vojenskó hlídku na hrad Košumberk, a že neměl
kam jezdit, tak na tom Košumberku z dlóhý chvíle se zamiloval do
dcery průvodce hradem a pak si ju vzal, a pořád tam stál s kverem
jako stráž, ale za tři roky usódil, že na něj asi zapomněli, tak vysvlíkl uniformu a kver dal do kóta a dodneška tam dělá průvodce…“
a strýc Pepin se narovnal a poslední špalík od nohy odpadl.
Vzala jsem lampu a odnesla ji na příborník, abych viděla na to,
jak bude vypadat ten stůl zkrácený o deset centimetrů. A když jsme
 76 
se strýcem postavili stůl pokácený na bok, zažasla jsem a křuplo mi
v očích. Šla jsem do kuchyně, pak jsem chvíli stála na prahu a dívala
se přes koruny štěpnice na pivovarský komín, a po chvíli jsem se
vrátila.
Strýc Pepin štrikoval prstíčky.
„Co se dá dělat? Nic se nedá dělat, strýcu Jožine,“ poručila jsem,
„noste z knihovny ty sebraný spisy Beneše Třebízského, ano?“
A postavila jsem stůl, stůl, ze kterého jsme se strýcem Pepinem
odřezávali v přítmí čtyřikrát po deseti centimetrech, ale přikládali
jsme ten deseticentimetrový špalíček pořád k jedné a té samé noze,
takže jsme zkrátili jednu nohu o čtyřicet centimetrů… a strýc Pepin
přinesl sebrané spisy a vyrovnala jsem je pod chybějící nohu, a ještě
to bylo málo, tak jsem to dorovnala Šmilovského Parnasií.
A z dáli se ozvalo hřmění a řinčení, to Francin vyjel s orionem
z lesíka u Zvěřinka, a ten randál a hluk neustále sílil, jako by Francin
před sebou hrnul všechny součástky oriona. Vyběhla jsem před
kancelář a otevřela vrata a Francin vjížděl do pivovaru, na sajdkáře se kymácel ten šlapací malý soustruh, který Francin na delší
štreky vozil vždycky s sebou, a teď motocykl zahnul až k našim
dveřím a Francin zvedl brýle a sundal koženou přilbu a ukazoval
mi rukou, abych honem šla domů, a já jsem už věděla, že mi přivezl
dáreček. Vběhla jsem do kuchyně a Francin se s něčím vlekl zadem,
přes chodbu kanceláře do Pokoje, chvíli tam něco kutil a pak vešel
do kuchyně a mnul si ruce a smál se, pohladil strýce Pepina po
ramenou a já jsem se vrhla na Francina, a tak, jak jsme měli ve
zvyku, prohledávala jsem mu všechny kapsy u kabátu a v kalhotách
a Francin se smál a byl roztomilý, že jsem trnula, co se za tím asi
skrývá? A pak jsem řekla: „A to nebude žádný prstýnek a žádné
náušničky, a žádné hodinky a žádné brožky, ale něco většího, že?“
A Francin se vysvlékl a umýval si ruce a kýval hlavou, a když si
utíral ruce, ukazovala jsem na dveře do pokoje a ptala se: „Je to
tam?“ Francin kýval, že tam to je… a schválně zpomaloval oblékání
 77 
a schválně dělal, že si musí očistit boty, až jsem hrozila, že vtrhnu do
pokoje, že už to nevydržím, Francin zvedl prst, poprosil mne, abych
zavřela oči, a odvedl mne do pokoje a nechal mne chvíli stát a pak
jsem uslyšela hudbu a tenor krásně začal zpívat… mé srdce pro tebe
kvílí, má Havaj, květe bílý… otevřela jsem oči, obrátila se a Francin
stál a držel hořící lampu a svítil na skříňkový gramofon, pak postavil lampu na stůl a poprosil mne o tanec, podchytil mne v pase,
druhou rukou sevřel moji ruku v dlani, a Francin číhal, a teď vplul
dlouhým krokem do… kdo jednou sbohem dá ti, ten vždy se k tobě
vrátí… A Francin, divila jsem se, protože byl špatným tanečníkem,
vplul do kroků tanga tak dobře, až jsem se k němu přitiskla, vsunul
svoji nohu docela směle mezi moje nohy, zastříhli jsme se do sebe
tak, že jsem se odtáhla, abych si Francina líp prohlédla, pak jsem
položila hlavu na jeho rameno, avšak nastala v tanci otočka a Francin vypadl z rytmu, chvíli vyčkával, a když zase chtěl pokračovat
v tangu couváním, couval sice správně, ale mimo rytmus a znejistěl,
avšak když rozházel celý tanec a vyčíhal ty první kroky, zase se
chytil a krásně plul po koberci a raději se ani neotáčel, ani nechtěl
kráčet mimo mne, ale jen dlouhými kroky, jako by mu boty vázly
v horkém asfaltu, tančil z jednoho konce pokoje na druhý, aby se
tam neobratně otočil a zase kráčel v rytmu, ale přesto neodolal, aby
se nepokusil znovu o otočku, vysunul se mimo mne a díval se na
koberec na svoje kroky, viděla jsem, že ty kroky jsou správné, ale
že Francinovi chybí to hlavní: rytmus. Dokonce se snažil o takzvané
prohýbání, blesklo mi hlavou, že jistě v Praze chodil do nějakého
kurzu tanečních hodin, do nějaké soukromé školy tance, protože
i to prohýbání dovedl perfektně, prohnul mne, až jsem se dotýkala
vlasy koberce, ale když si mne zase navlékl na sebe, bylo to taky
správně, akorát pořád nit tanečních kroků navlékal mimo ouško
hudby… a krásný tenor přestal zpívat a hudba tiše skomírala…
a Francin se přestal usmívat a skoro se zhroutil na židli a to, že mu
tango nešlo, to poznání z něho vyrazilo dech, protože na posledních
 78 
šibřinkách jsem tančila s mladým Klečkou, vařičem pivovaru, který
hrál krásně na violoncello a měl čtyři reálky a který uměl tak tančit
a já jsem se s ním tak shodla, že tanečníci přestali tančit a obklopili
nás a my dva jsme tančili jako dva artisté, jako dvě spřažené nápravy, v naprostém splynutí, zatímco Francin seděl za sloupem sám
a díval se do podlahy.
„Se slečnou Vlastou u Havrdů,“ řekl strýc Pepin, „to tančíme taky
tak, ale trochu jináč, rychleji, Vlasta mi naleje martel a pak řekne,
tak pane Josef, co vám mám zahrát? A já řeknu: Zahrajte mi nějaké
třapec! A Vlasta řekne: A jakej třapec? Povídám: Od skladatele Bundy, takzvanýho Gobelinka, smím taky prosit, švagrová? Francine, dé
to tam hodně rychleji! A divé se, jak se pořádně tančí!“
Strýc Pepin mne vzal za ruce a džezová hudba začala hrát tak
rychle, jak Francin posunul rychlostní páčku, jako v zrychleném
filmu běhají ženské. A strýc Pepin se mi začal uklánět a já jsem se
ukláněla taky. Pak se mne dotkl čelem a já jeho taky, najednou se
strýc obrátil v rytmu hudby a pořád se držíce za ruce jsme se otočili
a stáli proti sobě zády a strýc zvedl nožku a kroutil a pohyboval
botičkou a lýtkem, pak rozhodil ruce, pleskl dlaněmi a točil rukama tak rychle, jako by rychle navinoval nějakou vlnu, pak se chytil
v pase a sekal sem a tam nohama, že jsem musela dělat to samé, ale
v protisměru, aby mi nepřekopl kotník, pak se obrátil a vzal mne
v pase a vyhodil do stropu, až jsem se vlasama dotkla omítky, a strýc
mne v rytmu hudby nosil sem a tam a nos měl zabořený do mého
pupíku, pak mne pustil, otočil mne a dotýkali jsme se zády a strýc si
mne navlékl na ramena jako nůši a já jsem se zahákla do jeho paží
taky a jeden druhého jsme kolíbali, jako bychom se napravovali
v ztrženém kříži, pak mne strýc pustil, oběhl mne rytmickým poklusem a začal proti mně dělat výpady, jako to dělal hercový kluk s tyčí,
dělala jsem to po něm a tanec byl přesný a nevypočitatelný, ale
neustále rytmický, jako by pohyb naplňoval daleko přesněji hudbu
než kterýkoliv jiný tanec, pak strýc vyskočil a roztáhl nohy a dopadl
 79 
na koberec a udělal špagát, a já jsem se bála, že bych se roztrhla
v tříslech, tak jsem se jen ukláněla napravo a nalevo, zatímco strýc
si střídavě čichal k levé špičce botek a k pravé, potom najednou,
jako by byl vsrknut ke stropu, vyskočil, stáhl nohy a natáhl si mne
tak rychle na rameno a přes rameno zase nohama na zem, že jsem
kramflíčkem střevíčku udělala čáru na stropě, Francin se na mne
díval a usmíval se, pak šel do kuchyně a vrátil se a v jedné ruce držel
hrnek s vlažnou bílou kávou a ve druhé krajíc suchého chleba, ze
kterého ukusoval, a díval se na nás, ale zrychlené tango zmlkalo,
tenor dozpíval… kdo jednou sbohem dá ti, ten vždy se k tobě vrátí,
má Havaj, květe bílý, o tobě sním… A když mne strýc Pepin odváděl,
políbil mně ruku a držel moji paži a hluboce se ukláněl na všechny
strany, klonil se nějakému velkému sálu a posílal polibky do rohů
pokoje… Když jsem kráčela kolem stolu, šlápla jsem na špalíček,
který jsme uřezali od stolu, a zvrtl se mi kotník.
„Bratře,“ řekl Francin, „jseš ladem ležící harmonie.“
A já jsem s výkřikem padla a už jsem se nepostavila.
Tu noc se Mucek pominul. Domovník ho musel už zvečera uvázat
na řetěz do kůlny a tam Mucek nedovedl srovnat souvislosti mezi
kremrolí a tou bolestí v ocásku a už se nechtěl stát krasavečkem
podle poslední módy, a tak začal strašlivě výt a pěna se mu objevila u tlamy, pěna šílenství smíchaná s pěnou kremrolí, a Francin
o půlnoci nabíjel brovnink a pak vyšel na dvůr a za chvilku jsem
slyšela střelbu, jednu ránu za druhou, dobelhala jsem se k oknu
a viděla jsem ve světle baterky Mucka, jak napíná řetěz, jak stojí na
zadních a prosí packama, že už souhlasí s tím zkráceným ocáskem,
že se vším je smířen, jen ať po něm jeho panáček nestřílí, a Francin
vstřílel celý zásobník a Mucek ještě nepadl, naopak, byl dojemnější
než kdy jindy, pořád stál na zadních a hrabal předníma prackama a já
jsem to všechno považovala za smrtelný hřích, který jsem spáchala na Muckovi, a dobelhala jsem se na otoman a rozplakala jsem
se a zacpávala si před střelbou uši jako před výčitkou… A střelba
 80 
utichla a Mucek už asi byl mrtvý, avšak jistě do poslední chvíle vrtěl
neexistujícím ocáskem, protože si asi myslel, že ho to střílí někdo
jiný, protože jako zvíře jistě nemohl a nedovedl pochopit, jak bych
tu bolest mu mohla udělat já a jeho panáček, Francin, který když se
vrátil s brovninkem, tak jak byl oblečený, svalil se do postele a zdálo
se mi, že taky pláče.
 81 
10
Teď mě měl Francin takovou, jakou si mě přál mít, slušnou ženu sedící doma, ženskou, o které věděl, kde je dnes a kde bude zítra, kde
by si ji přál mít navždycky, ne moc nemocnou, ale nemocnou jakoby,
ženu, která by se dobelhala ke kamnům, k židli, ke stolu, hlavně ale
ženu, která by mu byla na obtíž, protože vrchol manželského soužití
viděl Francin v tom, že jsem mu vděčná, že mi ráno připraví snídani,
v poledne na motocyklu sjede pro oběd do restaurace, hlavně ale
aby mi ukázal, jak mne má rád, jak o mne s radostí může pečovat,
a tak nějak, jak se stará on o mne, že bych se měla starat i já o něho,
to byl Francinův sen, abych každý rok dostala angíny a chřipky,
abych občas měla i zápal plic. To vždycky byl radostí bez sebe, nikdo
nikdy se nemohl starat o člověka tak, jako se staral Francin, to bylo
jeho náboženství, nebe na zemi, když mne mohl balit do prostěradel
namočených do studené vody, kdy s prostěradlem obíhal kolem
mne a tak je na mne namotával, jako by mne zaživa balzamoval, ale
potom mne vzal do náruče a opatrně mne ukládal do postele, jako
holčičky ukládají panenku. A každou hodinu odbíhal z kanceláře,
aby mi měřil teplotu, každé dvě hodiny mi měnil obklady a v duchu
se jistě modlil, ne že by si to přál, ale kdyby jinak Osud nedal, tak
abych už nevstala, abych byla jeho miminko, které ho potřebuje tak,
jako on potřebuje mne. A když jsem byla v rekonvalescenci a začala
jsem chodit, když jsem se začínala zase od srdce smát a zase ta
neslušná ženská začala ve mně vítězit, Francin zase se stahoval do
sebe a zase snil o tom, že jsem ochrnutá a on mne vozí na kolečkové židli, večer mi předčítá Národní politiku nebo nějaký román,
a tak by se vyrovnal ten jeho komplex z mé dravé zdravosti, která
milovala náhodu a nepředvídanou událost a podivuhodné setkání,
zatímco Francin miloval pořádek a řád, opakování mu ukazovalo
 82 
správnou cestu, všechno, co se dalo předvídat a zařídit, to všechno
byl Francinův život, svět, ve který věřil a bez kterého nedovedl žít.
A teď mne měl v posteli s kotníkem v gypsovém zářícím obvazu,
nadlouho nepohyblivou, a když tak o berlích a pak o holi, teď, kdy
Josefina Bakerová tančí charleston.
A snad ten můj kotník přišel včas, protože Francin, když jsem
běhala, nemohl dát dohromady jediný slogan, popsal tolik čtvrtek
papíru redis perem číslo tři, a všechna ta reklama na zvýšení odběru
piva končila v kamnech. Avšak nyní, když moje bílá noha spočívala
na podušce, Francin chodil kuchyní a pokojem, pil vlažnou kávu
a přikusoval k tomu suchý chléb a najednou se zastavil s hrnkem
v ruce, jako by se zasnil, dokonce byl zasažen viděním, z kterého
šilhal, odložil hrnek, chleba, posadil se a redis perem číslo tři psal
kaligraficky nápisy do hospod, a když dopsal, vzal napínáček a přišpendlil na zeď tu čtvrtku, abych na ni viděla, abych se i dovtípila,
že kdybych byla zdravá a chovala se tak, jako bych byla nemocná,
že by on co nevidět byl jmenován ředitelem pivovaru, společnosti
s ručením omezeným, takový elán do práce a života mu dává můj
ochromený pohyb. Za týden Francin vypil na inspiraci jistě půl hektolitru vlažné bílé kávy a po celé zdi rozvěsil redis perem napsané
a graficky upravené slogany.  Více piva, méně útrap a mrzutostí.  Vaše podlomené zdravíčko upevní vám naše pivečko.  Kdo
nepil, teskný byl, když se napil pivenka, zčervenal jak dívenka. 
Bez piva zaživa bych umíral.  Vaše podlomené zdraví pivo upevní
a spraví.  Více pivečka, více zdravíčka.  Zdraví, svěžest, sílu, vše
najdete v pivu.  Kdo chce vesel býti, musí pivo píti.  Kdo k nám
do hospody chodí, dvakráte se rodí.  Naše dobré pivo, nápoj pro
každého.  Lépe se nám bude žíti, když víc piva budem píti.  Kdo
o hospodu nezavadí, kdo nepije a nejí, ten vlastní zdraví zradí. 
Doma, na cestách, všude jen osvěžující pivo.  Pivečko v každý čas
správně osvěží vás.  A měl takovou radost nad tou inspirací, že si
nalil plný hrnek kávy, pustil si gramofon… V dáli za mořem, čarovná
 83 
je zem, Havaj… a pokoušel se plíživým krokem tančit tango a tak
byl naplněn optimismem a tak se radoval z nějaké události, která
je uložena v blízké budoucnosti, že se zamykal večer v pokoji, tam
hrál pořád Má Havaj, květe bílý, každou chvíli vyšel s příručkou
moderního tance a smál se, a když se vyradoval, tak zase se vrátil do pokoje, klíčová dírka svítila do přítmí tak jako moje noha
v gypsu, a já jsem věděla, že jistě si Francin namaloval křídou ty
kroky, ty cápoty, nejen ty základní kroky, ale i kroky nazpátek, ty
otočky, celou trasu křídou namalovaných obvodů jeho podrážek,
ve kterých trpělivě chodil v rytmu a melodii Havaje. Měl takovou
radost, že mu jdou ty kroky, že i ve dne, když jsem se dívala oknem
na dvůr a Francin spěchal něco vyřídit do várny, zpomalil najednou
kroky a kráčel v krocích tanga, otočil se a pozpátku, s rukama lehce
zvednutýma tančil dál ten moderní tanec, viděla jsem, jak se dívá na
svoje nohy, viděla jsem, že je bezradný, že kdyby to šlo, že by křídou
si namaloval i na silnici ty kroky… ale to ho neodradilo, naopak,
večer tím usilovněji se pokoušel najít na křídou pomalovaném
koberci skulinu, kterou by vnikl do rytmu gramofonu, už posté
hrajícího Havaj. Každý večer Francin odmontoval z motocyklu
značky Orion baterii, přinesl ji a zapnul vysokofrekvenční proudy,
kufříček vystlaný červeným sametem se matně třpytil skleněnými
přístroji a Francin mi dával jiskry do kotníku, fulgurační blesky
prostupovaly sádrový obvaz, pak mi odkládal kus šatu po kuse, aniž
jsem si mohla uvědomit, že jsem skoro nahá, fulgurační proudy mi
dělaly dobře, masírovací váleček drobnými jiskrami mi posiloval
obě nohy a sílil mi nervy v zádech, a Francin mi šeptal: „Nejlepší
prostředek, jak, Mary, zvýšit tvoji krásu, kterou máš…“ Těšila jsem
se každý večer na fialové masáže, které voněly hromem a krátkým spojením, přes štěpnici byl slyšet zase krásný mužský hlas,
pan Jirout v atlasových šatečkách sám sebe svým hlasem vystřelil
z děla, skrz zdi jsem viděla, jak letí nad pivovarem, má upažené
ruce a napraskle se usmívá… už je ta láska, už je pryč, bejvalo jí
 84 
malounko… má zlatá panenko… teď se pan Jirout začínal naklánět
směrem k zemi, rozpřáhl ruce a házel divákům dolů růže a polibky.
Francin mi dal do ruky kovovou elektrodu a černým knoflíkem zapnul přístroj a jako hypnotizér vznášel dlaň nad mým tělem, kam se
Francinova ruka hnula, tam z její dlaně sršely a praskaly jiskry, pršel
déšť fialového zrní, tisíce pomněnek a fialinek z Francinovy dlaně
vstupovalo z přístroje do mne, vůně ozonu a blesku, který udeřil
do stavení, se vznášela nade mnou, jen do sádry namočený kotník
zářil modrounkým odleskem… už nezbylo po ní nic… v hluboni
u Nymburka zmizela… a pan Jirout dopadl do sítěné trampolíny
a péroval a ukláněl se v modrounkých atlasových šatečkách… cítila
jsem, že i moje tělo vydává pronikavou vůni elektřiny, oddychovala
jsem víc a víc, z celého těla mi vycházela svatozář, dívala jsem se
do zrcadla, jak natažena ležím, fialový praskot a sršení je jediným
mým prádlem, nikdy jsem neměla dojem, že jsem nahá, pořád jsem
byla obtažena barvínkovým pláštěm, Francinův kaučukový límec
a bílé manžety svítily tak jako moje gypsová noha, oddychoval tak
jako já, ležící na zádech a se zalomeným loktem přes oči, bývalo
mi z toho vysokofrekvenčního obřadu nevolno, nikdy jsme o tom
s Francinem nemluvili, připravovali jsme se mlčky, jako bychom
usilovali oba dva o zakázané, a když Francin otočil nazpátek černým
knoflíkem, každý jsme se dívali jinam, tak krásné to bylo. Kdyby
někdo najednou vtrhl do pokoje a přinesl lampu, Francin by jistě
omdlel, proto raději zamykal, stahoval žaluzie a záclonu a pro jistotu vyšel ven a díval se na okna, zda se nikdo nemůže dívat k nám
a vidět, jak mi chvějícími se prsty rozepíná blůzičku, stahuje sukni
opatrně přes sádrový kotník, jak přede mnou klečí a kosmetickou
masáží dosahuje kosmu.
 85 
11
Dnes přijel pan doktor Gruntorád, poprosil, abych mu uvařila silný
čaj, že se v noci u těch svých rodiček nachladil, z brašničky vytáhl
nůžky, a když mi stříhal sádrový obvaz, několikrát kýchl, pak uprostřed stříhání usnul, v prstech nůžky, a tak hluboce spal, neodolala
jsem a vytáhla jsem mu z kapsičky vesty zlaté hodinky, podívala
jsem se, kolik je hodin, a zase tichounce zastrčila hodinky nazpátek,
tak opatrně a tak vzrušená přesností svých pohybů, a zase jsem
v tom pokusu o krádež byla celá já, hodiny na zdi ukazovaly, kolik
je hodin, já jsem ale chtěla vyzkoušet sama sebe, zda jsem ještě
nezmalomyslněla, zda ještě jsem schopna udělat to, co mne právě
napadlo, a ano, ještě to se mnou nebylo tak špatné, do galanterie
k panu Pollakovi jsem chodila kupovat knoflíčky taky jen proto, že
odpoledne nikdo nebýval v krámě, a jak se pan Pollak sklonil pod
pult pro krabici, natáhla jsem ruku přes pult a vzala jedny dětské
nejdoucí hodinky, a když se pan Pollak narovnal, dívala jsem se
nevinně a v jeho očích jsem si přečetla, že o té mé krádeži neví,
a když jsem si přála další knoflíčky a pan Pollak se sehnul, rychle
jsem pověsila ty hodinky nazpátek, a když se pan Pollak narovnal,
tak jsem se usmívala, tak nějak sama u sebe vyrostla, tak nějakou
tou krádeží a hned následující účinnou lítostí jsem okřála, vydechla,
a když jsem vycházela z krámu, měla jsem dojem, že mi narostla tak
veliká křídla, že jimi drhnu o futra a sype se za mnou peří, které pan
Pollak vkleče smetá na lopatku… a pan doktor Gruntorád kýchl
a probudil se a dostříhl mi obvaz, který se rozlomil jak bílý futrál,
potom mi doktor prohmatal kotník a prohlásil: „Už zase můžete
dělat skotačiny…“ a kýchl a vzala jsem berle a přinesla hrnek čaje,
a když jsem se chtěla postavit na nohu, podlomila jsem se a řekla:
„To není ani jako moje noha!“ A pan doktor Gruntorád řekl: „Je to
 86 
vaše noha, za týden budete zase svá… hepčík!“ kýchl si upřímně.
„Pane doktore,“ řekla jsem, „také se mi nějak špatně dýchá.“ „Sundejte si blůzičku prosím,“ řekl pan doktor a napil se čaje. Pak mi
položil ucho na záda, jako vždy měl ucho studené, jako by mi položil skleněný popelníček, čím bylo teplejší počasí, tím studenější bylo
jeho ucho, proklepával mi záda, prosil, abych zhluboka dýchala,
a pak jeho ukazovák mi klepal na záda, lehce se dotýkal uchem
mých zad, jak chlapci naslouchají na telefonním sloupu, přehodila
jsem proud vlasů a pan doktor znovu usnul, zasypaný mými vlasy,
jako by usnul na lavičce pod smuteční vrbou, jednou jsem schválně
jela kolem vily pana doktora Gruntoráda, jen kvůli tomu, abych
viděla, zdali tam opravdu je ta vrba, zastiňující celý dům, je to už
asi tak dávno, kdy za jeho paní jezdil obrist z Brandejsa na koni, pan
doktor Gruntorád, tenkrát mladý a jistě statný, neočekávaně se
vrátil v noci domů, v přízemí strhl pušku a kopancem vyrazil dveře
do ložnice své paní, ještě zahlédl pana obrista, jak běží v tom prvním
patře k otevřenému oknu, pan doktor stačil zalícit, a zatímco pan
obrist plesknutím se odrazil od okenního rámu a po hlavě se zasouval do hluboké noci a pak dolů do keřů odkvetlých šeříků a kvetoucích jasmínů, pan doktor Gruntorád stačil nasypat broky do zasouvajících se holínek pana obrista a druhý náboj jen do hvězd modré
noci, která vyplňovala okenní rám… ten obraz mne často probouzel
a nedával mi spát, nikdy jsem si nedovedla představit a spojit tuhle
krásnou událost s panem doktorem Gruntorádem, pořád jsem ji
spojovala s někým jiným, zato docela sytý obraz mne spojil s panem
obristem, který s prostřelenou holínkou stačil se ještě vyhoupnout
na koně, stačil vytáhnout z holínky vrbový proutek, stačil se sklonit
z koně až k samé zemi a zastrčit ten proutek do země, proutek, ze
kterého je dneska tak ohromná vrba, že za bouřlivé a větrné noci
ťuká na okenní tabulky celého domu jako živoucí vzpomínka. A pan
doktor Gruntorád mi zase dál ukazovákem proťukával záda, snad
už ani o tom nevěděl, že usnul, ťukal jako zasypaní horníci, a když
 87 
se otočil, napil se čaje, a zatímco jsem se oblékala, tiše psal recepis,
a zase jeho zlaté plnicí pero se najednou zastavilo, několik vteřin
pan doktor Gruntorád usnul, aby se probudil a osvěžen dopsal
předpis léku na moje prsa. Povídám: „Pane doktore, pochlubil se
vám manžel, co mi koupil?“  „Ukažte!“ poručil pan doktor a napil
se čaje. Otevřela jsem na stolku spočívající kufřík. „Co je to za šmejd?
Kde to ten člověk koupil?“ řekl pan doktor. Povídám: „V Praze, ale
vy máte rýmu, tady je tak krásný přístroj, to je něco jako bory šumí
po skalinách…“ Pan doktor řekl: „A vy se v tom vyznáte?“ Povídám:
„Pane doktore, to nic není… Podívejte se!“ a zasunula jsem zástrčku
a otočila černý knoflík a nasadila rourku se štětečkem na nervy, a ze
štětiček sršely fialové piliny a pan doktor si přejížděl klouby u dlaní
a prostomyslně se usmíval a řekl: „Je to poetické, nic se nikomu
nemůže stát, a když to bude od vás, tak mne to potěší…“ A vzala
jsem elektrodu, ozonový inhalátor s rozprašovačem, a pravila jsem:
„Pane doktore, nejlepší bude, když si lehnete na otoman…“ Pan
doktor se posadil na kanape, stáhla jsem béžovou záclonu a sypké
přítmí a fialový keříček elektrických výbojů, sršících z té speciální
elektrody pro nervy, ozařovaly pleš pana doktora, zvolna se pokládajícího na otoman. Teď ležel na zádech, v prstech držel tu neustále křesající a prskající hůlku, zatímco jsem připravovala ozonový
inhalátor s rozprašovačem. Do vatičky ozonového inhalátoru jsem
nakapala směs eukalyptového oleje s mentolovým olejíčkem, zašroubovala do rourky skleněný dvoják, který se zastrčí do nosu,
a pak jsem vzala panu doktorovi štěteček pro nervy a do katody
jsem zastrčila ozonový inhalátor s rozprašovačem a otočila kolečkem a dutá roura se vyplnila neonovým plynem, který procházel
vatičkou napojenou eukalyptovým olejem, poklekla jsem před
kanape a přístroj jsem lehce přiblížila k nosním dírkám pana doktora. Povídám: „To vás, pane doktore, jistě vyléčí, manžel to inhaluje
vždycky, dřív než dostane rýmu… je to opravdu, jako když bory
šumí po skalinách, cítíte tu vůni ozonu, pryskyřic? A ten modrý
 88 
vybíjející se neonový požár, ten už sám léčí, vaše barva je modrá, ta
zmírňuje veškeré životní dění, utišuje nervy, zpomaluje proudění…“
hovořila jsem a v jedné ruce jsem držela ten krásný přístroj naplněný inhalačním olejem a pravou rukou jsem pomalu mačkala gumový
míček, který hnal vzduch ozonovou a olejovou komorou inhalátoru… a pan doktor Gruntorád všechno, co jsem říkala, opakoval
blaženě po mně, blaženě se usmíval a slyšela jsem, jak houpací
dveře z kanceláře zacvakaly, pak klíč ve dveřích se otočil a vešel
Francin, sinalý a bledý, a tichounce zakřičel: „Co to tady děláte!“ a já
jsem se polekala a stiskla jsem gumový balonek a pan doktor nedoopakoval po mně: „… bory šumí po skalinách…“ a posadil se
a zakřičel, celý obličej se mu stáhl a najednou omládl, vyskočil a tak
směšně mrskal nožkama a nahmatal kliku a vyběhl ven, a Francin
za ním se sepjatýma rukama: „Pane předsedo, odpusťte!“ Ale pan
doktor mrskal nožkama a běžel ke sladovně a vběhl do sladovny
a po schodech dolů na humna, tam se přebrouzdal několika hromadami ječmene, sladovníci stáli s lopatami ohromeni, ale pan předseda nechal za sebou Francina, který poklekl do mokrého sladu,
a vyběhl stále naříkaje po schodech na půdu, proběhl kolem suchých
hromad sladu, ale pořád ta bolest v nose ho hnala až do nejvyššího
patra, tam vběhl do sušícího se ječmene na svini, do šedesátistupňového horka, a vyběhl nazpátek o patro níž a přes spojovací můstek přeběhl do várny, několikrát oběhl pánve a po schůdcích běžel
do spilky, Francin pořád za ním, ze spilky vyběhl pan doktor Gruntorád až na štoky, tam, kde se chladilo mladé pivo, otevřel žaluzie
oken a vyběhl na střechu lednice, tam, kde kvetly netřesky, Francin
poklekl do těch krásných žlutých květinek, ale pan doktor Gruntorád zanaříkal znovu a seběhl po schůdkách nazpátek do várny
a vraty vyběhl na dvůr a ze dvora běžel k chlívům, dělníci je zdravili: „Dobrý den, pane předsedo! Dobrý den, pane správce!“ Ale pan
doktor mrskal nožkama dál přes ovocný sad, až zase doběhl otevřenými dveřmi do naší kuchyně a do pokoje, kde se zhroutil na kanape
 89 
a volal: „Kde jste koupil ten šmejd? Ukažte!“ A prohlížel si pečlivě
ozonový inhalátor s rozprašovačem, pak přivoněl a řekl: „Z čeho
jste, vy jedna sakramentská ženská, tam dávala ten volej? To bory
šumí po skalinách?“ Nasadil si skřipec, podala jsem mu lahvičku
a pan doktor, když si přečetl vinětu, rozkřičel se: „Vy jedna ženská
sakramentská, dyk jste to zapomněla ředit jedna ku deseti! Vždyť
jste mi spálila sliznici… hepčík!“ kýchl si pan doktor Gruntorád,
a když viděl Francina, jak poklekl a rozpřáhl ruce a zaprosil: „Můžete mi to odpustit?“, pravil pan předseda: „Vstaňte, dobrý muži,
chtěl bych, abych raději byl správcem pivovaru než jeho předsedou…“ řekl, podíval se na hodinky a podal mi ruku, pak políbil hřbet
mé ruky a řekl: „Rukulíbám.“ A vyšel, ve slunci se objevil na dvoře,
zanechal za sebou vůni karbolky a lyzolu a eukalyptu, vyšvihl se
s feudální lehkostí na kozlík, jako by všechno to, co se stalo, jej
posílilo, a teď jsem to viděla! Teď jsem uvěřila, že se to tenkrát tak
muselo stát, jak jsem to slyšela, ten příběh, ze kterého už zůstala
jen ta smuteční vrba, zahalující celý dům. Pan doktor se posadil na
kozlík, kočí mu podal otěže, pan doktor si zapálil v jantarové špičce
cigaretu, nasadil si měkký světlý klobouk do čela tak, jak to nedovedl žádný mužský, tak nějak omládl těmi opratěmi, vypadal, jako
by právě přijel s tím kočárem z Vídně, narovnal se a vyjel z pivovaru s hřebcem, který měl zastřižený ohon a hřívu, zatímco kočí pana
doktora se rozvaloval vzadu na plyšovém kanapi landauru s provinilým úsměvem člověka, který nikdy nepochopí, proč jeho pán
jezdí na kozlíku s takovou chutí a rozkoší, zatímco on, kočí, sedí
provinile na plyšovém sedadle… A Francin chodil pokojem a zastrkoval si ruce do mozku.
 90 
12
Podívala jsem se na hodinky, to byl čas, kdy Boďa Červinka končí
svoji malou rundu, jistě už koupil výhodně zeleninu a z radosti nad
takovou koupí se stavil nejdřív na náměstí U Svobodů, kde si dal
dvě decičky vermutu a pět deka uherského salámu, pak se stavil
v Grandu, kde si jistě dal malý gulášek a tři plzeňská piva, pak, aby
začal uzavírat tu svoji malou rundu, stavil se v drogerii u Mikolášky, a setrvávaje v přátelském hovoru, vypil tři číšky koňaku, avšak
ono je i možné, že Boďa měl takovou radost, že vydělal na výhodné
koupi zeleniny dvě koruny, že pokračoval v takzvané velké rundě, to
jest, ještě se stavil Na Knížecí na černou kávu s originál jamajským
rumem, aby se pak zastavil na stojačku u speciálního výčepu firmy
Louis Wantoch a vypil kalíšek griotky jako radostnou tečku za tak
výhodným nákupem karfiolu a zeleniny do polévky.
Když Francin odešel do kanceláře docela neusmířený, vybelhala
jsem se do předsíňky, vytáhla bicykl a jela do města, šlapala lehce
tou mojí bílou a bolavou nohou, ale pak každým šlápnutím jako
by se mi posílil ten kotník, opřela jsem o zeď bicykl, a když jsem
nahlédla do oficíny, na otáčecím křesle dřímal Boďa, vešla jsem
a posadila se na volnou židli. Boďa jistě dokončil velkou rundu, protože z něho voněla jádra višní, jistě skončil u firmy Griotte podniky
„Boďo,“ povídám. „Copak? Milostpaní?“ vstal a polekal se tak, že vzal
nůžky a začal jimi štěbetat. „Povídám, Boďo, chtěla bych ostříhat
vlasy.“ Boďa se polekal ještě víc. „Jak prosím?“ zabreptal. „Povídám,
Boďo, chci ostříhat vlasy tak, jak to nosí Josefina Bakerová.“ Boďa
potěžkal moje vlasy a vyvalil oči: „Tenhle zbytek starého Rakouska? Tohleto: Já, Anna Czilágová, narozená v Karlovicích na Moravě?
Nikdy!“ A Boďa s despektem odhodil nůžky a posadil se a založil
ruce a díval se oknem a trucoval. „Povídám, pane Boďo, pan doktor
 91 
Gruntorád ostříhal hřebci hřívu i ocas a doporučil mi ten moderní
postřih kvůli lupům.“ Boďa trval: „Tyhle vlasy ustřihnout, to je to
samé, jako kdybych vyplivl po svatém přijímání svatou hostii!“ 
„Povídám, Boďo, já vám podepíšu revers…“
„To jedině,“ řekl Boďa a přinesl psací náčiní a já jsem na čtvrtku
papíru napsala, tak jako před operací, že dobrovolně a při plném
vědomí jsem si nechala ustřihnout svoje vlasy panem Boďou Červinkou. A Boďa, když máváním usušil ten revers, pečlivě jej zastrčil
do tobolky, rozhodil rochetku, stáhl mi ji pod bradou a sklonil mi
hlavu a vzal nůžky, chvíli váhal, byla to chvíle, jako když artista
v kopuli cirkusu dělá nějaký nebezpečný výkon a bubínek víří
a víří… a Boďa dvěma šmikanci ustřihl proudy mých vlasů. Ulevilo
se mi tak, že hlava mi klesla na prsa a pocítila jsem průvan na šíji.
Boďa položil vlasy na otáčecí křeslo, pak vzal mašinku a vystříhal
mi úponky vlasů a pejzy, pak jeho nůžky štěbetaly, Boďa odstupoval
a díval se na moji hlavu jako tvořící sochař a hned jeho nůžky pracovaly soustředěně dál. Když jsem chtěla zdvihnout hlavu a podívat
se kradí na sebe do zrcadla, stlačil mi bradu mezi klíční kosti a pracoval dál, viděla jsem, jak se začíná potit, jeho tvář se leskla a voněl
z ní jamajský rum, a griotka a koňak s oblakem nepříliš příjemné
vůně piva, pak mydlil štětku a dával na mne pozor, a kdykoliv jsem
se pokusila na sebe podívat, stlačil mi hlavu, ale viděla jsem, že jeho
tváří se rozprostírá radost, takový nadšený úsměv, že se mu něco
daří, pak mi namydlil šíj a břitvou mi vyholil krk, pak mi navlhčil
vlasy a břitvou mi je seřezával, a já jsem najednou pocítila hořkost
v ústech a srdce se mi rozbušilo, teď, když už bylo pozdě, už vlasy
nešly připnout nazpátek, viděla jsem Francina, jak večer sedí v kanceláři a píše redis perem číslo tři iniciály do pivovarských knih
a kolem každé iniciály rozviřuje úponky a do tvaru lyry pohybující
se moje ryšavé vlasy, viděla jsem Francina, jak Boďa Červinka mu
ustřihuje ruce od mých vlasů, jak mu ustřihuje fialově zářící neonový hřeben, protože Francin už nikdy mne nebude v tmavém
 92 
pokoji vyčesávat a kochat se mými vlasy, do kterých se ještě za
Rakouska zamiloval a kvůli kterým si mne vzal… Zavřela jsem oči
a přitiskla bradu na prsa a chvíli polykala, Boďa se mne dvakrát
dotkl, ale neměla jsem sílu zdvihnout oči do zrcadla, Boďa mne
jemně vzal za ústa a zdvihl mi bradu, pak ustoupil a byl tak taktní,
že se otočil… Tam v zrcadle na otáčecí židli, až po krk v bílém
prostěradle, seděl hezký mladý muž, ale s tak drzým výrazem v tváři, že jsem sama proti sobě vztáhla ruku. Boďa mi odvázal rochetku,
vztyčila jsem se, opřela o mramorový stolek a dívala se na sebe,
a žasla jsem, protože Boďa vystříhal ze mne duši, ten účes Josefiny
Bakerové, to jsem byla já, to byl můj portrét, tady každého musela
ta moje frizura trknout do obličeje jako voj. A Boďa už dávno vypráskal ulomené a nasečené vlasy z rochetky a milosrdně mi dával
možnost, abych se sama se sebou vyrovnala, abych si na sebe zvykla. Posadila jsem se, pořád ze sebe nespouštěla oči. Boďa vzal kulaté zrcadlo a nastavil je za mne. V zrcadle přede mnou jsem viděla
v oválném zrcadle svoji šíj, chlapecký krk, kterým jsem se zmladila
do dívčích let, aniž bych přestala být ženskou, která je ještě schopna pokoušet sama sebe tou svou šíjí, vystříhanou do tvaru srdce.
A vůbec celý ten nový účes budil dojem, že je přilbou, takovou
čepičkou z vlasů, jako měl Mefistofeles, když Fausta hrála Martinova
společnost v našem divadle, že ten můj účes lze sundat zrovna tak,
jako před chvílí mi sňal sádrový obvaz z kotníku pan doktor Gruntorád, tak ten můj účes mi přiléhal na hlavu jako ten gypsový obvaz
na kotník… A vyskočila jsem, avšak jak jsem byla zvyklá, že ty moje
vlasy mi táhly hlavu nazpátek, div jsem nepřepadla a čelem nerozbila Boďovi zrcadlo. Zaplatila jsem a Boďovi slíbila, že má u mne
basu ležáku k dobru, a Boďa se smál a mnul si ruce, i Boďu posílil
ten jeho holičský výkon. „Boďo,“ povídám, „to jste na to přišel sám?“
A Boďa nalistoval v holičských zprávách série moderních účesů od
ofinky Lyi de Putti až po bubikopf Josefiny Bakerové… Vyšla jsem
a kolem hlavy mi táhla vichřice, ač bylo bezvětří. Naskočila jsem na
 93 
bicykl a Boďa za mnou vyběhl a v papírovém pytlíku mi přinesl ty
moje odstřižené vlasy, dal mi je do ruky, vážily ty vlasy dobře dvě
kila, jako bych koupila dva kilové úhoře. Povídám: „Boďo, dejte mi
je dozadu na nosič, ano?“ A Boďa zvedl péro nosiče a položil tam
proudy vlasů, a když spustil péro nosiče na vlasy, chytila jsem se za
hlavu… A pak jsem jela hlavní třídou, dívala jsem se na chodce, viděla jsem pana kominického mistra de Giorgiho, ale on mne nepoznal, jela jsem na nádraží, dívala se na odjezdy vlaků, ale nikdo si
mne nevšiml, měli mne lidé za někoho docela jiného, i když bicykl
a moje tělo bylo to samé jako před těmi postřižinami, našlápla jsem
bicykl a vracela se hlavní třídou, před pekařstvím pana Svobody
stál kočár pana doktora Gruntoráda, teprve odpoledne se dostal
pan doktor na puclák bílé kávy a košíček housek, který na něho
každý den ráno čekával, až se bude vracet od svých vesnických
rodiček a žlučníkových kolik, teď pan doktor vyšel, kočí seskočil
z kozlíku, kde dřímal a držel opratě hřebce, pan doktor Gruntorád
se na mne podíval, uklonila jsem se a usmála, ale pan doktor jen
chvíli zaváhal, ale pak rozhodně potřásl hlavou a posadil se na kozlík a odjížděl, zatímco jeho kočí se rozvaloval na plyšovém sedadle,
projela jsem se náměstím kolem morového sloupu, všichni se na
mne dívali, jako bych byla v městečku poprvé… na korze před firmou Katz, obchod se střižním a galanterním zbožím, spal buldok
a stála skupina černě oděných dam, sukně měly až na zem, předsedkyně Okrašlovacího spolku tam dělala průvodce jistě nějakému
hudebnímu skladateli, protože ten muž měl veliký černý klobouk
jak sociální demokrat. Jednou jsem také tak kráčela s tímhle Okrašlovacím spolkem se sukněmi zvedajícími prach dláždění, v chrámu
Páně sv. Jiljí jsme stáli u zavřeného postranního vchodu a dívali se
na podlahu, kde už nic nebylo, jen vzpomínka, že ještě před sto lety
tam byl zaschlý škraloup krve od toho masakru v kostele, kdy Švédové a Sasíci vybili všechny měšťany, kteří se tam před nimi schovali, pak jsme stáli u jediné skutečně krásné a historicky cenné branky
 94 
Fortny, ale nedívali jsme se na tu bránu, ale hleděli pozorně pod
oblouky kamenného mostu, kde v roce 1913 krotitel cirkusu Kludský koupal své slony, kteří ještě nyní se ráchají v té labské vodě
a choboty jak hadicemi si stříkají vodu na záda, přesně tak to je na
fotografii v městském muzeu, protože předsedkyně Okrašlovacího
spolku paní Krásenská dík oživující fantazii vidí z našeho městečka
už jen to, co v něm k vidění není. Teď členky Okrašlovacího spolku
přešly se vzácnou návštěvou pod loubí před hostinec U Havrdů
a s pohnutím se dívaly na cementovou dlažbu, kde kdysi odpočíval
Friedrich Veliký. A jako to nejcennější našeho městečka, odvedla
pod paží paní Krásenská hudebního skladatele doprostřed náměstí, kde na lavičce seděli dva penzisté a opírali si brady o hůlečky,
a paní předsedkyně líčila a přesně popisovala renesanční kašnu,
která tam stávala do roku 1840 a pak byla rozbouraná, avšak mýlil
by se každý, kdo by si myslil, tak jako ti dva sedící penzisté, že
okrašlovací společnost se dívá na ně, kdepak! Předsedkyně ukazovala a prstem objížděla sice penzistům před obličeji, avšak viděla to, co popisovala, ty krásné ozdoby, pískovcové girlandy a v poloreliéfu dva andělíčky, kteří na té kašně byli, a tedy ještě jsou ozdobou
našeho městečka. Ach, paní Krásenská, ta, která má ráda všechno
to, co už není, tu jsem si zamilovala, když jsem se dověděla ten její
román, před třiceti lety se zamilovala do tenoristy Národního divadla pana Šice, postávala po představení u zadního východu, a když
tenorista vyšel a odhodil zbytek cigarety, napíchla toho vajgla na
špendlík a uložila jej jako vzácnou relikvii do stříbrné dózičky, a že
byla švadlena, tak celý den musela šít, aby si vyšila na orchidej,
a celý týden musela šít, aby si mohla koupit sedadlo v lóži, odkud
vždycky házela tu za jeden den vyšitou orchidej panu Šicovi
k nohám, a když tak hodila ten krásný květ už podvacáté, počkala
si na tenoristu a oslovila jej a řekla mu, že jej miluje. A pan Šic jí
řekl, že on ji nemiluje jedině proto, že se mu nelíbí její dlouhý nos.
A paní Krásenská šila celý rok a za ty peníze si nechala v Brně
 95 
uříznout ten dlouhý nos a z vlastní paže našít k nosní chrupavce
sval, ze kterého časem lékaři stvořili překrásný řecký nosík. A tak
se stalo, že paní Krásenská zase stála u zadního vchodu Národního
divadla, a že byla krásná, tak mohla zavíst hovor se slavným tenoristou panem Šicem, avšak tenorista ji pozval na noční procházku
a přiznal se jí, že už skoro celý rok hledá krásnou dívku s chvějivým
dlouhým nosem, nosíkem, do kterého se zamiloval a bez kterého
nemůže žít. A paní Krásenská se mu přiznala, že ona je ta dívka
s dlouhým nosem, který ale si nechala kvůli slavnému tenoristovi
uříznout a nahradit nosem, na který se právě dívá. A pan Šic zvedl
ruce a vykřikl: „Kam jste dala ten krásný nos! Jak jste mohla!“
A utekl od ní… A paní Krásenská se na mne zadívala u renesanční
kašny a zvedla ruce a vykřikla: „Kam jste dala ty krásné vlasy! Jak
jste mohla!“ A vzácnému hostovi našeho městečka ukazovala na
mne a já jsem už věděla, že moje vlasy patří do památek městečka.
A šlápla jsem do pedálů a tři členky Okrašlovacího spolku si vypůjčily před hotelem Na Knížecí bicykly a vyřítily se za mnou, dupaly
žárlivostí tak do pedálů, že mne hravě předjely, a ukazovaly na mne:
„Ustřihla si vlasy!“ a několik cyklistů, kteří mne poznali, rozhořčeně
se rozjeli za mnou, předjížděli mne také a plili přede mnou, a já jsem
jela pojízdným špalírem cyklistů, všichni mne bičovali zlostnými
pohledy, ale to mi dodávalo sílu, založila jsem si ruce a jela bez
držení a do pivovaru jsem vjela sama, cyklisté už stáli s bicykly mezi
nohama před kanceláří s nápisem: Kde se pivo vaří, tam se dobře
daří, teď vyběhl Francin a za ním tři členkyně Okrašlovacího spolku
a ukazovaly oběma rukama na mne.
„Kde máš vlasy?“ pravil Francin a držel redis pero číslo tři v chvějících se prstech.
„Tady,“ povídám a opřela jsem bicykl o zeď a zvedla nosič a podala ty dva těžké copy. Francin zastrčil pero za ucho a potěžkal ty
moje vlasy a položil je na lavičku. Pak odepjal pumpičku od rámu
mého kola.
 96 
„Mám napumpovanou duši dost,“ řekla jsem a znalecky sáhla na
pneumatiku.
Ale Francin vyšrouboval z pumpičky šlaušek.
„Pumpička je taky v pořádku,“ řekla jsem a nechápala.
A Francin najednou skočil ke mně, přehnul si mne přes koleno,
vyhrnul sukni a švihal mne přes zadnici a já jsem trnula, zdalipak
jsem si vzala čisté prádlo a zda jsem se umyla? a zda jsem sdostatek
vykryta? A Francin mne švihal a cyklisté spokojeně kývali a tři členkyně Okrašlovacího spolku se na mne dívaly, jako by si objednaly
tohle zadostiučinění.
A Francin mne postavil na zem, stáhla jsem si sukni a Francin byl
krásný, nozdry se mu chvěly zrovna tak, jako když zkrotil splašené
koně.
„Tak, děvenko,“ řekl, „začneme nový život.“
A sehnul se a zdvihl redis pero číslo tři ze země, pak zašrouboval
šlaušek do pumpičky a pumpičku zastrčil do klipsen rámu mého
bicyklu.
Vzala jsem tu hustilku a ukázala ji cyklistům a řekla:
„Tuhle pumpičku jsem koupila u firmy Runkas v Masarykově
třídě.“
Bohumil Hrabal
Postřižiny