Předmluva
Po jeden čas se považovalo za velmi hrubou a pohoršlivou okolnost,
že jsem některé postavy na těchto stránkách vybral z nejzločinnějších a nejzvrhlejších vrstev londýnského obyvatelstva.
Poněvadž jsem při psaní této knihy neviděl jediného důvodu,
proč by sedlina a spodina života (pokud její řeč neuráží sluch) neměla posloužit k účelu mravního ponaučení právě tak dobře jako
jeho pěna a smetánka, odvážil jsem se víry, že se z řečeného Po
jeden čas nevyklube Po všechen čas, ba ani Po dlouhý čas. Viděl jsem
mnoho pádných důvodů k tomu, abych šel zvolenou cestou. Četl
jsem o stovkách zlodějů  o podmanivých chlapících (povětšině milých) s nabitou kapsou, bezvadně oblečených, vyběravých v koních,
smělých v chování, úspěšných v záletech, skvělých při zpěvu, při
láhvi, při kartách i při kostkách, a vhodných kumpánech pro největší odvážlivce. Ale nikdy jsem ještě nenarazil (kromě u Hogartha)
na žalostnou skutečnost. Připadlo mi, že vylíčit bandu takových
společníků v zločinu, jací mezi námi skutečně žijí, zpodobnit je
v celé jejich zrůdnosti, v celé jejich mrzkosti, v celé špinavé bídě
jejich existence, ukázat je, jací jsou vskutku a jak se s věčnou úzkostí
plouží nejbahnitějšími cestičkami života s výhledem zakončeným,
ať je již kroky zavedou kamkoli, velkou, černou, strašidelnou šibenicí  připadlo mi, že učinit to, by znamenalo pokusit se o něco,
čeho je zapotřebí a co bude společnosti na prospěch. A učinil jsem
to, jak jsem dovedl nejlépe.
Ve všech mně známých knihách, které o takových charakterech
pojednávají, je spisovatel obestírá jistým půvabem a kouzlem.
Dokonce i v Žebrácké opeře se zloději předvádějí, jako by vedli
život celkem spíš hodný závisti než odsudku, přičemž si Macheath,
se vším svým velitelským šarmem a vroucí oddaností překrásné
 8 
dívky, jediného čistého charakteru ve hře, zasluhuje v očích mravně slabých diváků právě tolik obdivu a napodobování jako kterýkoli urozený pán v červeném kabátě, který si vykoupil, jak praví
Voltaire, právo velet dvěma tisícům mužů a hledět v jejich čele smrti
v tvář. Johnsonova otázka, stane‑li se někdo zlodějem jen proto, že
Macheath dočasně unikl šibenici, mi připadá bezpředmětná. Sám
sebe se ptám, odradí‑li někoho od zlodějské dráhy to, že Macheath
je odsouzen k smrti a že existuje Peachum a Lockit  a připomenu‑li
si náčelníkův bouřlivý život, jeho okázalý zjev, ohromné úspěchy
a velké zisky, jsem pevně přesvědčen, že nikdo, kdo takové sklony
jednou má, si z něho nevezme sebemenší výstrahu ani nebude ve
hře spatřovat nic jiného než květy sypanou a příjemnou cestu, vedoucí ušlechtilou ctižádost, během času, na tyburnský čakan.
Gay mířil svou vtipnou satirou vlastně na společnost všeobecně,
a to způsobilo, že v nejmenším nedbal, jaký příklad v tomto směru
staví, a vytyčilo mu to i cíle jiné a širší. Totéž se dá říci o skvělém
a silném románu sira Edwarda Bulwera o Paulu Cliffordovi, který
nelze poctivě považovat za dílo, které by tak či onak mělo nebo
nemělo mít jakýkoli vztah k této stránce tématu.
Nuže, jaký ráz života tedy popisují moje stránky jakožto každodenní úděl zloděje? Jaké půvaby má takový život pro mladé a k zlému náchylné, jaká lákadla i pro nejprostomyslnější mladíky? Zde
není bujných vyjížděk po měsícem zalitých vřesovištích, ani hýřivých radovánek v jeskyních nad všechno pomyšlení útulných, ani
jediné vábné okrasy obleku, výšivek, krajek, holínek, červených
kabátů s náběrkami, ani stopy po bravurní okázalosti a volnosti,
jež se od nepamětných dob lupičskému řemeslu přisuzují. Studené,
deštivé, živlům vystavené půlnoční londýnské ulice, špinavé a zatuchlé brlohy, kde se tak tísní neřest na neřest, že tam není k hnutí,
a kde hlad a nemoci jsou domovem; vetché hadry, které sotva drží
pohromadě  kde v tom všem vězí jaká přitažlivost?
 9 
Existují však lidé založení tak jemného a útlocitného, že představu takových hrůz prostě nesnesou. Ne že by se instinktivně od
zločinu odvraceli, nýbrž proto, že zločinné postavy, aby jim vyhovovaly, musí být, stejně jako jejich pokrmy, delikátně garnýrovány. Takový Massaroni v zeleném aksamitu je okouzlující tvor, ale
Sikes v barchetu je nesnesitelný. A paní Massaroniová, co dáma
v krátkých sukýnkách a malebném kostýmu, je osobou vhodnou
ke zpodobování na obrazech a pro litografické ilustrování líbivých
kupletů, kdežto na takovou Nancy jako na stvoření v bavlněné kytli
a laciném šátku se nesluší vůbec pomyslit. Je kupodivu, jak se ctnost
odvrací od špinavých punčoch a jak neřest, snoubí‑li se se stužkami
a rozpustilými šatičkami, změní obdobně jako vdané dámy jméno
a stává se romantikou.
Jelikož však k záměrům mé knihy patřila mimo jiné strohá pravda, i pokud jde o oblečení této (v románech) velmi vynášené čeledi,
neubral jsem, takovým čtenářům k vůli, jedinou díru ve Ferinově
kabátě ani jediný útržek papírové natáčky v Nancyiných rozcuchaných vlasech. Neměl jsem důvěru v útlocit, který nesnese pohled
na ně. Nechtěl jsem zkoušet, obrátím‑li některé takové lidi na svou
víru. Necenil jsem si jejich mínění, ať dobrého či špatného, netoužil
jsem po jejich pochvale, ani jsem nepsal pro jejich zábavu.
O Nancy se kdosi vyjádřil, že její oddanost k surovému lupiči
se nezdá přirozená. A týmž dechem  poněkud nedůsledně, jak
si troufám tvrdit  vyslovil druhou námitku proti Sikesovi, že je
přehnaný, poněvadž zjevně nemá jedinou z oněch dobrých stránek,
které se u jeho milenky vytýkají jako nepřirozené. K této druhé
námitce pouze poznamenávám, že podle mého soudu již na světě
bohužel jsou otupělé a bezcitné povahy, které vskutku propadnou
zlu úplně a nevyléčitelně. Ale ať už tomu tak je nebo není, v jednom
jsem si jist  že mezi námi existují takoví lidé, jako Sikes, kteří by,
kdybychom je po stejně dlouhou dobu a za stejného běhu okolností
bedlivě sledovali, ani sebemenším činem neprojevili sebeslabší
 10 
známku lepší povahy. Zda v nitru takového člověka odumřel všechen jemnější lidský cit, nebo zda pravá struna, na kterou je nutno
uhodit, zrezivěla a těžko ji lze nalézt, to si rozhodnout netroufám;
že se však skutečnosti mají, jak je uvádím, tím jsem si jist.
Nemá smysl diskutovat, zdají‑li se chování a charakter toho
děvčete přirozené nebo nepřirozené, pravděpodobné nebo nepravděpodobné, dobré nebo špatné. Jsou pravdivé. Každý, kdo tyto
truchlivé stíny života pozoroval, to musí vědět. Od prvního okamžiku, kdy ta bědná ubožačka vstoupila na scénu, až do chvíle, kdy
spočinula zkrvavělou hlavou na lupičových prsou, není ani jediné
slůvko nadsazené nebo přeumělkované. Je to doslova svatá pravda, poněvadž to je pravda, kterou v takových zkažených a bídných
srdcích ponechává Bůh; jediný dosud zbývající ždibeček naděje;
poslední krůpěj čisté vody na dně býlím zamořené studně. Slučuje
v sobě nejlepší i nejhorší stránky naší lidské povahy, většinu jejích
nejšerednějších rysů a špetičku těch nejkrásnějších, je to protiklad,
nesrovnalost, zdánlivá nemožnost  ale je to pravda. Jsem rád, že
o tom někdo pochyboval, poněvadž v té okolnosti bych našel dostatečné ujištění (kdybych nějaké potřeboval), že to bylo nutno
vyslovit.
V roce jeden tisíc osm set padesát vzbudil jeden radní v Londýně
úžas veřejným prohlášením, že Jakubský ostrov neexistuje a vůbec
nikdy neexistoval. Avšak Jakubský ostrov existuje dál (dosud jako
vpravdě zlopověstný okrsek) i v roce jeden tisíc osm set šedesát
sedm, ačkoli zatím doznal zlepšení a mnoha změn.
Charles Dickens
PŘÍHODY
OLIVERA TWISTA
 12 
Osoby
Barney  zlotřilý mladý žid
Čódl Bates  zloděj, jeden z Faginových učedníků
Bill  hrobař
Blathers  policista z Bow Street
Brittles  sluha v domácnosti paní Maylieové
Pan Brownlow  dobrodušný starý pán
Pan Bumble  obecní serbus1
Tom Chitling  jeden z Faginových učedníků
Noe Claypole  nadanec dobročinného ústavu, učedník u pana
Sowerberryho
Toby Crackit  bytař
John Dawkins  alias Ferina Lišák, mladý kapsář ve službách Faginových
Malý Dick  chudé dítě v nalezinci
Duff  policista z Bow Street
Fagin  prohnaný starý žid, přechovávač zlodějů a kradených předmětů
Pan Fang  zpupný policejní soudce
Gamfield  kominík
Pan Giles  správce a stolník u paní Maylieové
Pan Grimwig  přítel pana Brownlowa
Kags  propuštěný trestanec
Pan Limbkins  předseda výboru špitálu
Pan Lively  obchodník a překupník kradených věcí
Pan Losberne  (doktor), přítel rodiny Maylieových
Harry Maylie  syn paní Maylieové
1  Sluha. Pozn. red.
 13 
Monks  nevlastní bratr Olivera Twista
Bill Sikes  surovec, zloděj a bytař
Pan Sowerberry  kolaturní pohřebník
Oliver Twist  chudý, bezejmenný sirotek
Anny  chudá špitálnice
Becky  sklepnice v hospodě U Červeného lva
Paní Bedwinová  hospodyně u pana Brownlowa
Betsy  zlodějka ve službách Faginových
Karolína  služka u paní Sowerberryové
Paní Corneyová  představená špitálu, později manželka pana
Bumbla
Agnes Flemingová  matka Olivera Twista
Paní Mannová  pěstounka a představená útulku
Marta  chudá špitálnice
Paní Maylieová  dáma, která se ujme Olivera Twista
Róza Maylieová  adoptovaná dcera paní Maylieové
Nancy  zlodějka ve službách Faginových
Stará Sally  špitálnice
Paní Sowerberryová  zakyslá semetrika, choť pana Sowerberryho
 14 
Kapitola prvá
Pojednává o prostředí, kde se Oliver Twist narodil,
a o okolnostech, které provázely jeho narození
V jistém městečku, jehož jméno bude z mnoha důvodů moudré
zamlčet a jež nehodlám nazvat ani žádným jménem smyšleným,
stojí kromě jiných veřejných budov i dům, jaký od dávných časů
mívá většina měst, ať velkých nebo malých, totiž chudobinec čili
špitál. A v tomto špitále se v den a rok, jež pokládám za zbytečné
zde uvádět, jelikož pro čtenáře nemohou mít nejmenší význam 
alespoň v tomto stadiu událostí ne  narodil lidský drobek, jehož
jméno je předesláno v záhlaví této kapitoly.
Dlouhou dobu po tom, kdy ho obecní ranhojič uvedl do tohoto
slzavého údolí, zůstávalo otázkou značně pochybnou, vydrží‑li
dítě dost dlouho naživu, aby vůbec dostalo nějaké jméno. Kdyby
nebylo vydrželo, je celkem víc než pravděpodobné, že by tyto paměti nebyly vůbec vyšly; nebo i kdyby byly nakrásně světlo světa
spatřily, byly by zabraly pouhých několik stránek a měly tak onu
nedocenitelnou přednost, že by byly ukázkou nejstručnějšího
a nejvěrnějšího životopisu, jaký v literatuře všech věků a zemí
vůbec existuje.
Nemám sice chuť tvrdit, že narodit se ve špitále je samo o sobě
tou nejšťastnější a nejzáviděníhodnější okolností, jaká se může
lidské bytosti vůbec přihodit, ale přesto s přesvědčením říkám,
že v daném případě to bylo to nejlepší ze všeho, co mohlo Olivera
Twista potkat. Faktem totiž zůstává, že dalo notnou námahu
Olivera přimět, aby se vzchopil k úkonu dýchání  praktiky sice
mrzuté, ale přesto potřebné, kterou obyčej učinil pro naši pohodlnou existenci nezbytnou. A tak ležel nějakou chvíli na koudelo-
 15 
vém štrozočku2
, lapal po dechu a značně vratce balancoval mezi
světem vezdejším a potomním, přičemž se vážky jasně klonily ke
straně světa příštího. Je jisté, že být Oliver v té krátké době středem pozornosti starostlivých babiček, úzkostlivých tet, zkušených
ošetřovatelek a velemoudrých doktorů, byla by ho jejich péče zcela
nevyhnutelně a nesporně zabila, než by se kdo nadál. Ale protože
u sebe neměl nikoho než jednu babku špitálnici, jíž přemíra piva
poněkud zamlžila mozek, a obecního ranhojiče, který byl smluvně
vázán podobné případy obstarávat, Oliver a příroda si svůj spor
mezi sebou vyřídili sami. Výsledek byl ten, že Oliver po několika
úporných pokusech nabral dech, kýchl a vzápětí zvěstoval chovancům špitálu fakt, že obci přibylo nové břemeno, tím, že spustil křik
tak hlasitý, jaký bylo možno rozumně očekávat od novorozeněte
mužského pohlaví, jež se těší z vlastnictví onoho vysoce užitečného příslušenství, to jest hlasu, chvíli nemnoho delší než tři a čtvrt
minuty.
Sotvaže Oliver podal tento první důkaz volné a patřičné funkce
svých plic, zašustila klůcková pokrývka, nedbale přehozená přes
železnou postel, z podušky se mdle zvedla bledá tvář mladé ženy
a slabý hlas trhaně pronesl slova: „Ukažte mi dítě, než umřu.“
Ranhojič až dosud seděl s tváří obrácenou ke krbu a střídavě si
ohříval dlaně u ohně nebo si je mnul. Když mladá žena promluvila,
vstal, přistoupil k hlavám postele a vlídněji, než by od něho byl
člověk očekával, pravil:
„Ale jděte, to jsou mi řeči! Vy a umřít? ještě dávno ne!“
„Pámbu uchovej, děvečko zlatá, kdepak!“ přidala svou trošku
opatrovnice a chvatně uschovala do kapsáře zelenou skleněnou
láhev, jejíž obsah právě v koutě se zřejmým požitkem vychutnávala.
„Pámbu uchovej, děvečko zlatá! Až bude tak dlouho na světě jako
já, pane, a bude mít svejch třináct dětí a všecky pod drnem až na
2  Štrozok  zastaral slamník. Pozn. red.
 16 
dvě, a ty dvě se mnou tuhle ve špitále, tak bude mít víc rozumu, než
aby zpívala takovouhle, děvečka zlatá, potěš ji pámbu! Jen považte,
beruško malá, co to je bejt mámou, jen považte!“
Tento útěšný obraz mateřských vyhlídek zřejmě nestačil vyvolat zamýšlený účinek. Nemocná zavrtěla hlavou a natáhla ruku po
dítěti.
Ranhojič jí vložil robě do náruče. Vroucně přitiskla studené bledé
rty na dětské čílko; přejela si rukama obličej; zděšeně se rozhlédla;
otřásla se; zvrátila se naznak  a skonala. Třeli jí prsa, ruce i spánky;
ale krev se již zastavila navždycky. Pronášeli slova naděje a útěchy.
Příliš dlouho se předtím chovali cize.
„Je po všem, matko,“ prohlásil konečně ranhojič.
„Ba věru, chuďátko, už jo!“ přisvědčila babka a sebrala zátku
od zelené láhve, která jí vypadla na polštář, když se shýbala, aby
zdvihla dítě. „Chuďátko!“
„Nemusíte pro mě hned posílat, matko, kdyby dítě moc plakalo,“
řekl ranhojič, zatímco si velmi rozvážně navlékal rukavice. „Nejspíš
že pokoj nedá. Jestli bude plakat, dejte mu cumel s ovesnou kaší.“
Nasadil si klobouk a cestou ke dveřím se ještě zastavil u postele
a dodal: „Byla to opravdu hezká mladá žena. Odkudpak přišla?“
„Přinesli ji sem včera večír,“ odpověděla babka, „na rozkaz chudinskýho rady. Našli ji ležet na ulici. Musela ušlapat hezkej kus cesty,
protože měla střevíce nadranc. Ale odkud přišla nebo kam šla, to
je u boha.“
Ranhojič se sklonil nad mrtvou a zdvihl jí levou ruku. „Stará historie, vidím,“ prohodil a potřásl hlavou, „žádný snubní prstýnek.
Hm! Tak dobrou noc!“
Učený pan medikus se odebral k obědu a opatrovnice, když si
nejdříve ještě jednou přihnula ze zelené láhve, usedla na nízkou
stoličku před krbem a pustila se do oblékání novorozeněte.
Malinký Oliver Twist byl věru skvělým příkladem pro to, co znamená oblečení! Zabalený do vlňáku, který mu až do té chvíle byl
 17 
jediným oděvem, mohl být právě tak dítě šlechtické jako žebrácké 
i nejpanštější cizinec by byl těžko určil jeho pravé postavení ve společnosti. Když ho však nyní navlékli do starého kalikového prádélka,
zežloutlého ve stále týchž službách, vtiskli mu tím poznamenání
a cejch a rázem zapadl do své kategorie  obecní dítě  špitálnický
sirotek  bědný hladomřivý ošlapek  sebranec, jehož bude život
nadosmrti častovat ústrky a ranami, jímž bude kdekdo opovrhovat
a jehož nikdo nepolituje.
Oliver plakal z plných plic. Kdyby byl mohl vědět, že je sirotkem,
odkázaným na milost a nemilost pánů kostelních výborů a chudinských radů, byl by možná plakal tím hlasitěji.
 18 
Kapitola druhá
Pojednává o tom, jak Oliver Twist vyrůstal
a jakou měl výchovu a zaopatření
Příštích osm deset měsíců byl Oliver obětí nepřetržitého a soustavného šizení a šalby. Odchovali ho na cumlu. O hladovém a zuboženém stavu osiřelého nemluvněte podala správa špitálu v patřičném
čase hlášení správě obce. Správa obce se důstojně dotázala správy
špitálu, není‑li tou dobou „v ústavě“ ubytována nějaká chovanka,
která by byla ve stavu způsobilém poskytovat Oliveru Twistovi
něžnou péči a výživu, jíž mu je zapotřebí. Správa špitálu poníženě
odpověděla, že není. Poté správa obce velkomyslně a lidumilně
rozhodla, aby Oliver byl „dán na vychování“ do útulku, čili jinými
slovy, poslán do filiálního špitálu asi tři míle vzdáleného, kde se
kolem dvaceti třiceti jiných mladistvých provinilců proti chudinským zákonům, nepřetěžovaných ani přemírou potravy, ani přemírou oblečení, válelo celý den po zemi pod mateřským dozorem
obstarožní matróny, která tyto hříšníky přijímala za sazbu a úhradu
sedmi a půl pence za hlavičku na týden. Za sedm a půl pence se dá
pořídit mnoho, rozhodně dost, aby si dítě přecpalo žaludek, až mu
je špatně. Tato obstarožní pěstounka byla žena moudrá a zkušená;
věděla, co dětem prospívá  a měla velmi přesný pojem o tom, co
prospívá jí. Proto rezervovala větší část týdenního příspěvku pro
svou vlastní kapsu a přidělovala nadějnému obecnímu dorostu
dávky ještě hubenější, než jaké mu byly přiřčeny původně. Takto
objevila v minimálním minimu minimum ještě minimálnější a prokázala, že je vskutku mimořádným experimentálním filozofem.
Kdekdo zná historku o jiném experimentálním filozofovi, který
měl skvělou teorii, že kůň může žít bez žrádla, a jenž ji dokazoval tak
 19 
úspěšně, že potřebu svého vlastního koně zredukoval až na jediné
stéblo slámy denně, a byl by z něho bezesporu vycvičil zvíře velmi
ohnivé a bujné bez jakékoli píce vůbec, nebýt toho, že mu pošlo
čtyřiadvacet hodin předtím, než se mělo prvně nasytit pouhým důkladným douškem vzduchu. Naneštěstí pro experimentální filozofii
osoby, jejíž ochranné péči svěřili Olivera Twista, setkávalo se praktické provádění jejího systému obyčejně s podobným výsledkem:
neboť právě v okamžiku, kdy se dítěti podařilo žít z nejmenší dávky
nejhubenější možné stravy, jako z udělání se v osmi a půl případě
z deseti stávalo, že se svěřenec buďto z bídy a zimy roznemohl,
nebo vinou nedbalého dohledu spadl do ohně, nebo se nešťastnou
náhodou bezmála udusil. A v každém takovém případě byl nebohý
tvoreček zpravidla povolán na onen svět a tam se shledal se svými
předky, jichž na tomto světě nikdy nepoznal.
Občas, došlo‑li k nějakému víc než běžně zajímavému soudnímu vyšetřování smrti obecního dítěte, jež bylo přehlédnuto při
přestýlání postele nebo nedopatřením smrtelně opařeno, když byl
náhodou den mytí  ačkoli taková nehoda byla velice vzácná, neboť
jakýkoli úkon podobný mytí byl v útulku řídkým úkazem  porota
si zamanula klást nepříjemné otázky nebo farníci buřičsky připojovali své podpisy pod formální protest. Ale podobné troufalosti
rychle zneškodnilo dobrozdání ranhojiče a svědectví obecního
serbusa; první z nich pokaždé mrtvolku pitval a nic uvnitř nenašel
(což bylo nejvýš pravděpodobné) a druhý odpřisáhl bez výjimky
všechno, cokoli na něm obec chtěla, což od něho bylo nesmírně
obětavé. Kromě toho pořádal obecní výbor do útulku občasné
výpravy a pokaždé den předtím posílal serbusa se vzkazem, že
přijde. Když přišli páni výboři, byly děti upravené a čisté  a co víc
by mohli lidé chtít?
Nelze očekávat, že by takový systém pěstění vydal nějaké zvlášť
pozoruhodné nebo bohaté plody. Deváté narozeniny zastihly
Olivera Twista jako bledé hubené dítě postavy poněkud drobné 
 20 
a rozhodně útlé. Ale příroda nebo dědičnost zasila do Oliverových
prsíček statečného a houževnatého ducha. Ten měl dík skrovné
stravě v ústavě habaděj místa, kde se rozpínat; a snad právě té
okolnosti lze přičíst, že se hoch vůbec devátých narozenin dožil.
Leč buď jak buď, den jeho devátých narozenin přišel a Oliver ho
slavil ve vybrané společnosti dvou jiných mladých pánů v uhelném
sklepě, kam byli zamčeni po důkladném výprasku, na němž se podíleli s Oliverem za to, že si bohapustě troufli mít hlad, když vtom
paní Mannovou, správkyni a velitelku útulku, najednou vylekala
nenadálá podívaná na pana Bumbla, obecního serbusa, kterak se
pokouší otevřít vrátka zahradní branky.
„Můj ty smutku! To jsou oni, pane Bumble? To jsou k nám hosti!“
zvolala paní Mannová, když s dobře hraným radostným vytržením
vystrčila hlavu z okna. „(Zuzko, přiveď Olivera a ty dva spratky
nahoru a koukej je umejt.) Namoutě, pane Bumble, ani nevědí, jak
mě těší, že jich vidím, ukrutně mě to těší, vašnosti!“
Jenže pan Bumble byl otylý a ke všemu cholerik, a tak místo
aby toto srdečné uvítání oplatil mincí podobnou, nejprv strašlivě
zalomcoval nízkými vrátky a potom jim uštědřil kopanec, jaký by
nebyla svedla zasadit žádná jiná noha než právě serbusovská.
„Jezus, jen si představěj,“ zalamentovala paní Mannová a vyběhla
ven, protože všichni tři hoši byli zatím již ze sklepa venku  „jen si
to představěj! Že jsem mohla zapomenout, že je branka zevnitř na
rýgl  kvůli těm mým zlatým dětičkám! Jen jdou dál, vašnosti, líběj
dál, pane Bumble, prosim jich!“
Ačkoli toto pozvání provázelo pukrle, které by bylo dokázalo
oblomit i srdce kostelního výbora, ani v nejmenším neobměkčilo
obecního sluhu.
„Je tohle podle vás, paní Mannová, uctivý a patřičný chování,“ ptal
se pan Bumble s úřední holí pevně sevřenou v pěsti, „nechat obecní
činovníky čekat u zahradní branky, když sem přijdou stran obecní záležitosti, co se tejče obecních sirotků? Uvědomujete si, paní
 21 
Mannová, že jste, abych se tak vyjádřil, osoba kulaturou3
 pověřená
a placená?“
„Věřej mi, pane Bumble, jenom jsem honem povídala těm pár
zlatejm dětičkám, co na nich tolika držej, že k nám zrovinka jdou,“
odpověděla paní Mannová velmi poníženě.
Pan Bumble měl velkou představu o svém řečnickém umění
i o své důležitosti. Jedno předvedl a druhé obhájil. Začal jihnout.
„No, no, paní Mannová,“ opáčil již klidnějším tónem, „může bejt,
jak říkáte  může bejt. Snad abysme šli dovnitř, paní Mannová 
anžto přicházím v ouřední věci a musím s vámi něco vyřídit.“
Paní Mannová zavedla serbusa do malého pokoje s cihlovou podlahou, přistrčila mu židli, úslužně mu odebrala dvourohý klobouk i hůl
apoložila je před něho na stůl. Pan Bumble si setřel krůpěje potu, které
mu na čelo vehnala chůze, pohlédl zálibně na svůj dvourohák a usmál
se. Ano, usmál se. I serbusové jsou jen lidé  a pan Bumble se usmál.
„Líběj odpustit, ale nechci jich urazit, co teďka řeknu,“ začala paní
Mannová se svůdnou líbezností. „Měli dlouhou cestu, vědí, jinak
bych o tom ani nemukla. Teda líbili by kapku si něčeho líznout, pane
Bumble?“
„Ani kapičku, ani kapičku,“ odmítl pan Bumble sice vlažným, ale
důstojným gestem pravé ruky.
„Já myslím, že si dají říct,“ naléhala paní Mannová, která si všimla
tónu jeho odmítnutí i gesta, jež jeho slova provázelo. „Jen malilinkou kapičku  s krapítkem studený vodičky a s kouskem cukříčku.“
Pan Bumble si odkašlal. „No jen malilinkou kapičku,“ domlouvala
se paní Mannová.
„Co to je?“ vyzvídal serbus.
„Cože to je? No, čeho musím mít pořád krapet v domě, pane
Bumble, abych to mohla těm drahejm dětičkám stříknout do medu3  Zkomoleně kolatura, kolaturní, to jest farnost, farnostní ve smyslu obec,
obecní. (Ze staršího argotu.) Pozn. překl.
 22 
cínky, když stůňou,“ vysvětlovala paní Mannová a už otvírala koutnici a lovila z ní láhev a sklenku. „Je to jalovcová. Jich nepodfouknu,
vašnosti  je to jalovcová.“
„Vy že dětem dáváte takovou meducínu, paní Mannová,“ divil se
pan Bumble a napjatě přitom sledoval zajímavý proces míchání
nápoje.
„Baže dávám, holátkům zlatejm, i když to je taková drahota,“ odpověděla pěstounka. „To vědí, vašnosti, koukat se na ně, jak mi trpěj
rovnou před očima, to bych nesnesla.“
„To ne,“ přisvědčil pan Bumble pochvalně, „to jistě ne. Inu, jste
dobrá ženská, paní Mannová, lidská.“ (Právě postavila sklenici na
stůl.) „Využiju první příležitosti, abych to připomněl vejboru, paní
Mannová.“ (Tu si přitáhl sklenici k sobě.) „Cejtíte s nima jako vlastní
matka, paní Mannová.“ (Zamíchal si jalovcový střik.) „No  s radostí připíjím na vaše zdraví, paní Mannová!“ a na jeden lok měl půl
sklenice v sobě.
„A teď teda k věci,“ prohlásil serbus a vytáhl koženou šrajtofli. „To
dítě, co bylo nouzově pokřtěný Oliver Twist, má dneska devět let.“
„Dejž mu pánbu zdraví!“ skočila mu do řeči paní Mannová a cípem zástěry si zamnula levé oko do červena.
„A přes nabídnutou vodměnu deseti liber, kterou jsme pozdějc
zvýšili na dvacet liber, a přes svrchovaně nejvyšší, a můžu říct
nadlidskou námahu ze strany vobce,“ pokračoval Bumble, „se nám
dodneška nepodařilo vypátrat, kdo je jeho otcem ani jaký byl domicil, jméno nebo, hm, stav jeho matky.“
Paní Mannová spráskla úžasem ruce, ale po krátkém zamyšlení
vyhrkla:
„Jak to teda přijde, že má vůbec nějaký jméno?“ Serbus se velmi
pyšně vypjal a odpověděl: „To jsem mu vynašel já.“
„Oni, pane Bumble?“
„Já, paní Mannová. Dáváme našim sebrancům jména podle abecedního pořádku. Poslední byl od S  pojmenoval jsem ho Swuble.
 23 
Tenhle byl na T  tak jsem ho pojmenoval Twist. Ten, co přijde příště,
bude Unwin a další po něm Vilkins. Mám už vymyšlený všecky jména
až do konce abecedy  a ještě jednou znova kolem, až dojdeme k Z.“
„No ne, vašnosti, voni jsou hotovej literák!“ podivila se paní
Mannová.
„Inu, když myslíte,“ odpověděl serbus, tou poklonou zřejmě polichocený, „třeba jsem. Třeba jsem, paní Mannová.“ Dopil jalovcový
střik a dodal: „Anžto je Oliver už moc velkej, aby zůstával tady, vejbor rozhodl, že ho vezme zpátky do špitálu. Sám osobně jdu pro něj,
abych ho tam odvedl. Tak mi pro něj štandopede4
 pošlete.“
„Hnedka ho přivedu,“ odpověděla paní Mannová a vyšla za tím
cílem z pokoje. A ve chvilce byl Oliver  z něhož mezitím odstranili
takovou vrstvu zevního povlaku špíny, která mu obalovala obličej
a ruce, jakou bylo možno na jedno umytí odrhnout  svou dobrotivou ochránkyní přiveden do pokoje.
„Pokloň se pánovi, Olivere,“ nařídila paní Mannová.
Oliver vysekl poklonku, která platila dílem serbusovi na židli
a dílem dvourohému kastoru5
 na stole.
„Půjdeš se mnou, Olivere?“ zeptal se pan Bumble majestátním
hlasem.
Už už měl Oliver na jazyku, že strašně rád půjde s kýmkoli, když
vtom zvedl oči a spatřil paní Mannovou, která se zatím postavila za
serbusovu židli a s hněvivou tváří hochovi hrozila pěstí. Okamžitě
se podle toho pokynu zařídil, neboť příliš často se mu ta pěst zaryla
do žeber, aby se mu hluboce nevryla do paměti.
„Půjde se mnou ona?“ zeptal se chudák Oliver.
„Ne, to nemůže,“ odpověděl pan Bumble. „Ale přijde se na tebe
sem tam podívat.“
4  Zkomolenina lat. stante pede čili „stojícíma nohama“, ve významu ihned.
Pozn. red.
5  Druh tvrdého klobouku. Pozn. red.
 24 
To nebyla pro hošíka zrovna valná útěcha. Ale třebaže byl ještě
malý, přesto měl již dost rozumu, aby sehrál, jako by mu bylo velice líto, že odchází. Přivolat slzy do očí nepůsobilo chlapci žádné
velké potíže. Když chce člověk plakat, hlad a nedávné příkoří jsou
znamenití pomocníci a Oliver se rozplakal vskutku velmi přirozeně.
Paní Mannová ho počastovala sterým objetím, a co Oliver potřeboval mnohem víc, i krajícem chleba s máslem  aby se snad nezdál
příliš vyhládlý, až přijde do špitálu. A tak s krajícem chleba v ruce
a s chudinskou čepičkou z hnědého sukna na hlavě odcházel Oliver
pod dozorem pana Bumbla z onoho bídného domova, kde tesknotu jeho útlého dětství jaktěživo nezjasnilo jediné vlídné slovo ani
pohled. Ale přesto propukl v srdcelomný nářek, když se za ním
branka zavřela. Opouštěl své malé druhy v bídě, a ať byli sebeubožejší, byli to jediní přátelé, jaké kdy poznal  a prvně v životě mu
jeho dětské srdce prostoupilo vědomí, že je v tom velkém širém
světě sám a sám.
Pan Bumble měřil cestu dlouhým rázným krokem a malý Oliver,
který se ho pevně držel za zlatem premovanou manžetu, cupital
vedle něho a na konci každé čtvrtmíle se vyptával, budou‑li už „brzo
tam“. Na tyto dotazy odpovídal pan Bumble velmi úsečně a nevrle,
neboť chvilková vlídnost, kterou jalovcový střik v některých srdcích probouzí, tou dobou již vyprchala  a znova byl zas jen serbus.
Oliver nestrávil ve zdech špitálu ještě ani čtvrt hodiny a sotva
stačil spořádat další krajíc chleba, když se pan Bumble, který ho
hned po příchodu odevzdal do opatrování jedné stařeně, vrátil se
sdělením, že toho dne zasedá rada, a oznámil mu, že rada řekla, že
se k ní má ihned dostavit.
Protože si Oliver nedovedl dost jasně představit nějakou radu,
která je živá a umí mluvit, byl tou zprávou téměř omráčený a nevěděl dost dobře, má‑li se smát, nebo plakat. Ale neměl čas o věci
přemýšlet, neboť pan Bumble ho klepl holí napřed do hlavy, aby
ho probudil, a potom do zad, aby ho popohnal; přitom mu poručil,
 25 
aby šel s ním, a odvedl ho do velké vybílené místnosti, kde kolem
stolu sedělo nějakých osm deset tlustých pánů. V čele stolu, usazen
v křesle znatelně výš než ostatní, trůnil obzvlášť tlustý pán s tváří
velmi kulatou a červenou.
„Pokloň se vzácné radě,“ řekl Bumble. Oliver si setřel dvě slzičky,
které mu ustavičně vázly v očích, a protože neviděl nic jiného, co
by při honičce mohlo sloužit za „radu“, než stůl, naštěstí se uklonil
tomu.
„Jakpak se jmenuješ, chlapče?“ zeptal se pán na vysokém křesle.
Při pohledu na tolik pánů padl na Olivera takový strach, že se až
roztřásl, a když ho serbus znovu klepl přes záda, docela se rozplakal.
Ztěchto dvou důvodů odpověděl hlasem velmi tichým aváhavým, načež
jeden pán, nápadný svou bílou vestou, řekl, že je blbeček. To byla jistě
znamenitá pomoc, jak chlapci dodat odvahy a zbavit ho všech rozpaků.
„Chlapče,“ promluvil pán na vysokém křesle, „dávej pozor, co
povídám. Myslím, že víš, že jsi sirotek, co?“
„Co to je, prosím?“ zeptal se chudák Oliver.
„Ten kluk je doopravdy blbeček  hned jsem to věděl,“ ozval se
pán v bílé vestě.
„Ticho!“ napomenul ho pán, který mluvil předtím. „Snad víš, že
nemáš ani otce, ani matku a že tě vychovala obec, to snad víš, ne?“
„Ano, prosím,“ přisvědčil Oliver v hořkém pláči.
„Proč vůbec brečíš?“ zeptal se pán v bílé vestě. A věru že to byl
úkaz vskutku neobyčejný. Co jen u všech všudy mohlo být tomu
hochovi k pláči?
„Doufám, že se každý večer pěkně modlíš,“ připomněl jiný pán
drsným hlasem, „a že jako dobrý křesťan ve všech svých modlitbách
pamatuješ na ty, co tě živí a pečují o tebe.“
„Ano, prosím,“ vykoktal hošík. Pán, který promluvil poslední, měl
nevědomky pravdu. Byl by to býval důkaz vskutku pravého křesťanství, kdyby se byl Oliver modlil za ty, kdo poskytovali stravu a péči
jemu. Ale nemodlil se, protože ho tomu nikdo nenaučil.
 26 
„Nuže, hochu, přicházíš sem, aby ses něčemu naučil a osvojil si
nějaké užitečné řemeslo,“ pravil rudolící pán na vysokém křesle.
„A tak zítra ráno v šest začneš dělat konopnou cupaninu,“ dodal
nevrlý pán v bílé vestě.
Za sloučení obou těchto dobrodiní v jedinou prostou proceduru,
jakou je cupování starých lodních lan na koudel, se Oliver na serbusův příkaz hluboce uklonil a potom ho jeho strážce chvatně odvedl
na velký sál, kde hoch na hrubé, tvrdé pryčně vzlykal, až usnul. Věru
skvělý příklad, jak lidumilný je anglický zákon. I obecním chudým
dovoluje spát!
Nebohý Oliver! Jak tak ležel a spal v blahém nevědomí všeho
kolem sebe, jistě netušil, že právě téhož dne dospěl výbor k rozhodnutí, které bude mít lví podíl na tom, jak se budou utvářet všechny
jeho příští osudy. Ale stalo se. A s tímto výsledkem:
Členové tohoto výboru byli mužové velice moudří, důvtipní
a hloubaví, a když se už jednou stalo, že obrátili pozornost k špitálu,
rázem objevili, na co by obyčejní lidé nebyli přišli jaktěživi  že se
v něm chudým líbí. Že je to učiněný veřejný zábavní podnik pro
chudší vrstvy; hostinec, kde se nic nemusí platit, kde se, jak je rok
dlouhý, podává bezplatná snídaně, oběd, svačina a večeře; prostě
pozemský ráj, kde je jen samá hra a žádná práce. „Oho!“ řekl si
výbor s chytráckou tváří. „Od toho tu jsme my, abychom to dali do
pořádku  všemu tomu uděláme krátký konec.“
A tak se usnesli na zásadě, že všichni chudí budou mít na vybranou (neboť nikoho nechtějí nutit, kdepak) buďto pomaloučku
umřít hlady v ústavě, nebo rychle mimo něj. S tím cílem na mysli si
od vodárny zajistili nepřetržitou a neomezenou dodávku vody a od
obchodníka s obilím občasnou dodávku malých množství ovesné
krupice a vydávali třikrát denně porci řídké kaše, dvakrát v týdnu
s přídavkem jedné cibule a v neděli s půlkou žemle. S ohledem na
ženy zavedli ještě mnoho jiných moudrých a lidumilných předpisů, jež není nutné opakovat; poněvadž rozvodové řízení v Sudích
 27 
Dvorech bylo velice nákladné, laskavě se uvolili rozlučovat chudé
manžele sami, a místo aby nutili manžela, aby se o svou rodinu
staral, jak si počínali až dosud, prostě mu rodinu odňali a udělali
z něho svobodného muže! Nelze odhadnout, kolik žadatelů o úlevu
v těchto dvou bodech by se bylo vyrojilo ze všech společenských
vrstev, nebýt tato úleva vázána na špitál. Avšak výboři byli hlavy
prozíravé a proti takovému nebezpečí se pojistili: úleva byla nerozlučně spjata se špitálem a ovesnou kaší. A to lidi odstrašovalo.
Prvních šest měsíců po převedení Olivera Twista se tento režim
dodržoval zvlášť přísně. Zpočátku byl trochu drahý, neboť stouply
účty pohřebního ústavu a také bylo nutno dát všem chovancům
špitálu zabrat ve švech šaty, které po několika týdnech kašové diety
plandaly na jejich vyhublém, scvrklém těle jako pytel. Ale stejně
jako se tenčily postavy chovanců, tenčil se i jejich počet v ústavě 
a výbor jásal.
Místnost, kde hoši dostávali jíst, byla kamenná haluzna s velkým
měděncem na jednom konci, a z toho kotle rozdílel správce, za tím
účelem opásaný zástěrou a za asistence jedné nebo dvou špitálnic,
v hodinách jídla sběračkou kaši. Této slavnostní krmě dostal každý
hoch polévkový koflík a nic víc  vyjma ve dny velkých veřejných
svátků, kdy kromě toho dostal ještě osminku libry chleba. Misky nebylo třeba nikdy mýt. Hoši je vždycky vydřeli lžicí, že zas jen svítily,
a když je takto vyleštili (což nikdy netrvalo tuze dlouho, neboť lžíce
byly bezmála stejně velké jako misky), seděli s očima přilepenýma
na měděnec s výrazem tak chtivým, jako by od minuty byli hotovi
spolknout nejen kotel, ale i celé jeho cihlové obezdění; přitom se
neúnavně zabývali horlivým cucáním prstů ve snaze zachránit
kdejakou zbloudilou kapičku kaše, která jim na ně snad náhodou
stříkla. Hoši mívají obyčejně znamenitou chuť k jídlu. Oliver Twist
a jeho druhové snášeli muka pomalého moření hladem tři měsíce,
až konečně byli tak vyhladovělí a zdivočelí, že jeden hoch, jenž byl
na svůj věk velký a podobné dietě nebýval zvyklý (neboť jeho otec
 28 
míval malou veřejnou jídelnu), svým kamarádům ponuře naznačil,
že nedostane‑li denně jednu misku kaše navíc, má strach, aby se
jedné krásné noci nesebral a nesnědl chlapce, který spí vedle něho,
a to byl náhodou slabý pacholíček útlého věku. Velký hoch měl divoký, hladový pohled a chlapci mu slepě uvěřili. Konala se porada
a metal se los, kdo má toho dne jít po večeři k správci a požádat
o přídavek  a los padl na Olivera Twista.
Nadešel večer a hoši zaujali místa u stolu. Správce v obvyklém kuchařském přistrojení se postavil k měděnci a jeho špitálské pomocnice si stouply za něj. Každý hoch dostal svou porci kaše a dlouhou
modlitbou se štědře děkovalo za skoupý božídárek. Kaše zmizela;
chlapci si začali šuškat a mrkali na Olivera, jeho přímí sousedé ho
šťouchali loktem. Ačkoli ještě takové dítě, byl hlady zoufalý a z bídy
všeho schopen. Vstal od stolu, s miskou a lžicí v ruce popošel ke
správci a vlastní odvážností poněkud polekaný řekl:
„Prosím, pane, já bych chtěl ještě trochu.“
Správce byl tlustý, statný muž  ale zbledl jako stěna. V strnulém
úžasu poulil několik vteřin na malého buřiče oči a potom se podepřel o měděnec, aby neupadl. Pomocnice byly zkoprnělé údivem,
hoši strachy.
„Cože?“ vyrazil ze sebe správce konečně slabým hlasem.
„Prosím, pane,“ opakoval Oliver, „já bych chtěl ještě trochu.“
Správce se rozehnal sběračkou Oliverovi po hlavě, sevřel ho
v pažích jako v kleštích a ječivým křikem volal serbusa.
Výbor právě vážně rokoval v důvěrném sezení, když se pan
Bumble ve velkém rozčilení vřítil do síně a na adresu pána na vysokém křesle vyhrkl:
„Pane Limbkins! Odpusťte, prosím, vašnosti, ale Oliver Twist
chtěl ještě!“
Všemi to trhlo. Na kdekteré tváři se zračilo zděšení. „Ještě?“ opáčil pan Limbkins. „Vzpamatujte se, Bumble, a odpovězte mi jasně.
 29 
Rozumím vám dobře, že chtěl ještě, když už snědl večeři vyměřenou
stravovacím řádem?“
„Ano, prosím,“ přisvědčil Bumble.
„Ten kluk bude viset,“ prohodil pán v bílé vestě. „Ten kluk bude
jednou viset, to vím.“
Nikdo s proroctvím jasnozřivého pána nepolemizoval. Rozpředla
se živá rozprava. Nařídili Olivera okamžitě zavřít do separace a druhý den vylepili na vnější stranu vrat vyhlášku nabízející odměnu
pěti liber komukoli, kdo obci sejme z beder starost o Olivera Twista.
Čili jinými slovy, nabízeli pět liber a Olivera Twista komukoli, ať
muži nebo ženě, kdo potřebuje učedníka na jakékoli řemeslo, obchod nebo zaměstnání.
„Nic jsem ještě v životě nevěděl tak jistě,“ prohlásil pán v bílé
vestě, když nazítří ráno klepal na vrata a četl si ceduli, „nic jsem
v životě nevěděl tak jistě, jako že tenhle kluk bude jednou viset.“
Poněvadž zamýšlím v dalším ukázat, měl‑li pán v bílé vestě pravdu nebo ne, ubíral bych možná tomuto vyprávění na zajímavosti (za
předpokladu, že vůbec zajímavé je), kdybych se odvážil napovědět
již nyní, vzal‑li život Olivera Twista takový násilný konec nebo ne.
 30 
Kapitola třetí
Vypravuje, jak Oliver Twist měl velice namále a byl by dostal místo,
které by rozhodně nebývalo sinekurou6
Celý týden po spáchání onoho bohaprázdného a rouhavého deliktu,
že žádal o přídavek, zůstal Oliver v přísné samovazbě v tmavé a pusté komoře, do níž ho ve své moudrosti a milosti dal výbor uvrhnout.
Na první pohled se nezdá nerozumné předpokládat, že kdyby byl
choval náležitý pocit úcty k předpovědi pána v bílé vestě, byl by
jednou provždy založil věštecký věhlas onoho mudrce tím, že by byl
jeden cíp kapesníku uvázal na skobu ve zdi a na druhý by byl zavěsil
sebe. Uskutečnění tohoto činu však stála v cestě jedna překážka,
totiž fakt, že kapesníky jakožto předmět nesporně přepychový byly
z výslovného rozkazu výboru shromážděného v radě, usnesením
slavnostně vydaným a potvrzeným vlastnoručními podpisy i pečetí,
pro všechny příští časy a věky nosu obecních chudých odepřeny.
Ještě závažnější překážkou pak bylo Oliverovo mládí a dětinskost.
Celý den jen usedavě plakal, a když nadešla dlouhá, truchlivá noc,
zakryl si malýma ručkama oči, aby neviděl tmu, schoulil se do
koutka a snažil se spát; ale co chvíli se s úlekem probouzel a celý
roztřesený se tulil těsněji a těsněji ke zdi, jako by mu její povrch
i přes svou studenost a tvrdost byl v temnotě a osamělosti, jež ho
obklopovaly, jistou záštitou.
Nechť se však nepřátelé našeho chudinského systému nedomnívají, že Oliverovi bylo po dobu jeho uvěznění v samovazbě
odepřeno všechno dobrodiní pohybu, potěšení ze společnosti nebo
milosrdenství náboženské útěchy. Pokud se týká pohybu, bylo pěk6  Výnosné, snadné zaměstnání. Pozn. red.
 31 
ně studené počasí a Oliver směl každé ráno vykonávat tělesnou
očistu mytím pod pumpou na kamenném dvoře pod dohledem
pana Bumbla, který ho přitom chránil před nastydnutím a vléval
mu do žil hřejivý pocit tím, že ho vytrvale častoval holí. Pokud se
týká společnosti, přiváděli ho každý druhý den do síně, kde hoši
jedli, a tam v družném kruhu dostal výprask jako veřejnou výstrahu
a odstrašující příklad pro ostatní. A milosrdenství náboženské útěchy nejenže mu neodpírali, nýbrž denně ho v čas večerního modlení
kopanci přihnali do téže haluzny a tam směl čerpat útěchu z poslouchání společné pokorné modlitby, rozšířené o zvláštní vložku
vsunutou na příkaz výboru, v níž hoši úpěnlivě prosili boha, aby je
učinil dobrými, ctnostnými, spokojenými a poslušnými a uchránil je
od hříchů a nepravostí Olivera Twista, v modlitbě jasně označeného
za bytost stojící pod výhradní záštitou a ochranou zlých mocností
a za výtvor vyšlý přímo z dílny samého satanáše.
I přihodilo se jednoho rána, právě když se Oliverova situace vyvíjela takto slibně a utěšeně, že se po Hlavní třídě ubíral pan Gamfield,
mistr kominický, a všemožně si lámal hlavu, jak a čím by zaplatil
jisté nedoplatky nájemného, na jejichž vyrovnání začal jeho domácí
pán velmi nepříjemně naléhat. Ani při nejoptimističtějším odhadu
nedokázal pan Gamfield vyšroubovat své finanční možnosti tak, aby
mu do žádané částky nechybělo pět liber, a v jakémsi počtářském
třeštění týral střídavě mozek sobě a hřbet oslovi, když vtom došel
ke špitálu a do oka mu padla cedule vylepená na vratech.
„Pr‑r!“ řekl pan Gamfield oslovi.
Osel tonul v hluboké roztržitosti  snad dumal, je‑li mu souzeno
dočkat se počastování nějakým tím zeleným košťálem, až doveze na
místo dva pytle sazí, které má naložené na vozíku  a proto povel
vůbec nezaznamenal a loudavě se pachtil dál.
Pan Gamfield zahučel pustou kletbu zatracující osla vůbec, ale
obzvlášť těžce jeho oči, rozběhl se za ním a uštědřil mu takovou
ránu do hlavy, že by byla každou jinou lebku než oslí nevyhnutelně
 32 
prorazila. Potom ho popadl za uzdu a prudce mu strhl hubu stranou
jako něžnou připomínku, že není svým pánem, a touto metodou
konečně osla obrátil. Potom mu dal ještě jednu ránu do hlavy, jen
aby ho trochu přiomráčil, než se k němu vrátí. Když skončil tyto
přípravy, zamířil k vratům, aby si vyhlášku přečetl.
U vrat právě stál s rukama za zády pán v bílé vestě, jenž před
malou chviličkou pronesl v radní síni několik hlubokomyslných
výroků. Byl svědkem malé nepohody mezi panem Gamfieldem
a oslem, a když řečený muž přistoupil k vratům, aby si přečetl ceduli, radostně se usmál, neboť na první pohled viděl, že pan Gamfield
je přesně takový pán, jakého Oliver Twist potřebuje. Rovněž pan
Gamfield se usmál, když vyhlášku přelouskal, neboť pět liber byla
zrovna částka, kterou si tolik přál sehnat  a pokud šlo o hocha,
který ji zatěžoval, tu již pan Gamfield věděl, jaký je ve špitále stravovací režim, a proto měl jistotu, že chlapec bude hezky droboučký
exemplář, právě vhodný k prolézání a vymetání průduchů regulovaných klapkami. Přeslabikoval si tedy ceduli ještě jednou, od samého
začátku až do konce, a potom si na znamení ponížené úcty pošoupl
na hlavě beranici a oslovil pána v bílé vestě.
„Tuhle ten hoch, vašnosti, co ho chce dát obec do učení…,“ osmělil
se pan Gamfield.
„Jistěže, dobrý muži,“ pravil pán v bílé vestě s blahovolným úsměvem. „Co má být?“
„Dyby jako obec chtěla, aby se vyučil náramně pěknýmu řemeslu
v zavedeném a počestném kominickém závodě,“ pokračoval pan
Gamfield, „tak já zrovinka učedníka potřebuju a hnedka bysem si
ho vzal.“
„Pojďte dál,“ vyzval ho pán v bílé vestě. Pan Gamfield se okamžik
pozdržel, jen co si odskočil a dal oslovi ještě jednu ránu do hlavy
a znovu mu škubl hubou na výstrahu, aby mu v jeho nepřítomnosti
neujel, a potom následoval pána v bílé vestě do místnosti, kde ho
Oliver prvně spatřil.
 33 
„Je to šeredné řemeslo,“ prohodil pan Limbkins, když Gamfield
znovu projevil své přání.
„Kolikrát se už malí chlapci taky v komíně udusili,“ připomenul
jiný pán.
„To jen proto, že mistr slámu namočil, než ji podpálil v komíně,
aby dostal kluka dólu,“ odpověděl Gamfield. „To je pak jen samej
kouř a žádnej plamen  jenže kouř není nic platnej, když jeden chce
kluka přinutit, aby slez, anžto kouř ho jen uspí, a to maj právě kluci
rádi. Kluci jsou náramně paličatí, páni, a ukrutně líný, a není nad
pořádnej fajr, když je jeden chce dostat dólu natotata. A je to taky
milosrdný, páni, anžto když kluk v komíně uvízne, tak trošku mu
připíct nohy, hned ho to popožene, aby se koukal vyškrábat ven.“
Toto vysvětlení zjevně pána v bílé vestě nesmírně bavilo, ale
pohled, který na něj vrhl pan Limbkins, mu jeho veselost okamžitě
zarazil. Potom sestrčil výbor hlavy dohromady a několik minut rokoval, ale hlasem tak tlumeným, že bylo slyšet pouze slova „úspora
výloh“, „dobrý dojem v knihách“ a „uveřejnit zprávu tiskem“. A ta
byla možno zaslechnout jedině proto, že se s velkým důrazem velmi
často opakovala.
Konečně šeptání ustalo, a když členové výboru znovu zaujali svá
místa i důstojné vzezření, pan Limbkins pravil:
„Uvážili jsme váš návrh a nemůžeme ho schválit.“
„Vůbec ne,“ potvrdil pán v bílé vestě.
„Rozhodně ne!“ připojili se ostatní výboři.
Protože na panu Gamfieldovi čirou náhodou lpělo slabé podezření,
že již tři nebo čtyři učedníky umlátil, napadlo ho, nevzal‑li si snad
výbor z nějakého nevysvětlitelného rozmaru do hlavy, že při svém
rozhodování má brát zřetel na tuto okolnost pro projednávanou
otázku zcela irelevantní. Stalo‑li se tak vskutku, bylo to v křiklavém
rozporu s jejich obvyklým způsobem vyřizování obchodních záležitostí; ale nicméně, poněvadž nijak zvlášť netoužil tyto pověsti křísit,
jenom mačkal v rukou čepici a volným krokem odcházel od stolu.
 34 
„Tak vy mi ho teda nedáte, páni?“ zeptal se pan Gamfield, když
se u dveří ještě zastavil.
„Ne,“ odpověděl pan Limbkins, „neboť aspoň myslíme, když to je
takové šeredné řemeslo, že by vám mělo stačit o něco menší výučné,
než jaké jsme nabídli.“
Panu Gamfieldovi se rozjasnil obličej, když se rychlým krokem
vrátil ke stolu a řekl:
„Tak co dáte, páni? Jářku, přec nebudete chudýho člověka přesmoc tlačit! Tak co dáte?“
„Podle mého je tři libry a půl až až,“ prohlásil pan Limbkins.
„To je o půl libry přeplaceno,“ ozval se pán v bílé vestě.
„Jářku, páni,“ opáčil Gamfield, „udělejte to štyry libry. Udělejte to
štyry libry a máte ho na věčný časy z krku. Platí?“
„Tři a půl,“ opakoval pan Limbkins pevně.
„Helejte, páni. Říznem to teda napůl,“ naléhal Gamfield. „Tři libry
a tři čtvrtě.“
„Ani o troník víc,“ zněla neústupná odpověď páně Limbkinsova.
„Sedřeli byste ze mě kůži, páni,“ bránil se Gamfield již zviklaně.
„Ale jděte, jděte, nesmysl!“ namítl pán v bílé vestě. „Byl by laciný
i bez jediné vindry výučného. Berte ho a nehloupněte, člověče! Je
to kluk pro vás jako stvořený. Sem tam potřebuje hůl, ta mu jen
poslouží  a jeho strava vás nemusí přijít zrovna draho, protože co
se narodil, ještě neměl žaludek plný. Ha, ha, ha!“
Pan Gamfield se poťouchle rozhlédl po tvářích kolem stolu, a když
na všech viděl úsměv, ponenáhlu se začal usmívat i sám. Plácli si.
Pan Bumble dostal ihned rozkaz, aby ještě téhož dne odpoledne
přivedl Olivera Twista k smírčímu soudci k podpisu a k schválení
jeho učební smlouvy.
V souhlase s tímto rozhodnutím propustili malého Olivera k jeho
nesmírnému údivu z vězení a nařídili mu, aby si oblékl čistou košili. Sotva tento velmi neobvyklý prostocvik dokončil, již mu pan
Bumble vlastníma rukama přinesl misku kaše a k ní sváteční porci
 35 
osminky libry chleba. Při této úžasné podívané se Oliver hrozně žalostně rozplakal, neboť se nikoli nepřirozeně domníval, že se výbor
jistě rozhodl za nějakým praktickým účelem ho zabít, protože jinak
by ho jaktěživo nezačali takhle vykrmovat.
„Nebreč, ať nemáš červený voči, Olivere, ale pěkně sněz, co tady
máš, a buď za to vděčnej,“ pravil pan Bumble nabubřele majestátním tónem. „Uděláme z tebe učedníka, Olivere.“
„Učedníka, pane?“ zvolalo dítě, roztřesené strachem.
„Tak, tak, Olivere,“ přitakal pan Bumble. „Ty hodný a blahořečený
páni, co se vo tebe všichni staraj jako rodiče, Olivere, když už sám
žádný nemáš, tě chtějí dát na učení, dát ti základ pro život a udělat z tebe mužskýho  třeba to pro vobec znamená výdaj tří a půl
libry!  Tři a půl libry, Olivere!  sedumdesát šilinků!  jedno sto
a štyrycet šestipencí!  a to všechno za nehodnýho sirotka, kterýho
nikdo nemůže mít rád!“
Když se pan Bumble odmlčel, aby po tomto proslovu, proneseném hrozným hlasem, opět nabral dech, po tvářičce ubohého dítěte
se rozkutálely slzy a propuklo v hořký pláč.
„Ale jdi,“ řekl pan Bumble trochu méně nabubřele, neboť mu
v jeho samolibosti lichotilo, když viděl, jaký účinek vyvolala jeho
výmluvnost. „Ale jdi, Olivere! Utři si rukávem od kabátku oči a nebreč si do kaše  to je přec ukrutná hloupost, Olivere, tohle dělat.“
A jistěže byla, protože v kaši bylo už beztak vody až dost.
Cestou k smírčímu poučoval pan Bumble Olivera, že se od něho
nechce nic víc, než aby se tam tvářil vesele a spokojeně, a že se ho
pán zeptá, jestli chce jít do učení, aby odpověděl, to že by opravdu
hrozně rád. Obou těch příkazů slíbil Oliver uposlechnout, a to tím
spíš, že mu pan Bumble mimoto ještě šetrně naznačil, že kdyby to či
ono nesplnil, nikdo nemůže vědět, jak to s ním dopadne. Když došli
do úřadovny, zavřel ho pan Bumble samotného do malé komůrky
a napomenul ho, aby tam počkal, dokud si pro něho zas nepřijde.
 36 
Tam zůstal chlapec a s rozbušeným srdcem čekal půl hodiny.
Po uplynutí této doby strčil konečně pan Bumble do dveří hlavu,
tentokrát neozdobenou dvourohým kloboukem, a pravil hlasitě:
„Tak, Olivere, pojď, hošíčku, ukázat se pánovi!“ Jen ta slova pronesl, nasadil si pan Bumble přísný a hrozivý výraz a tlumeným hlasem
dodal: „Pamatuj, co jsem ti řek, kluku ničemná!“
Při tomto poněkud protikladném způsobu oslovení vypoulil Oliver
nevinně oči panu Bumblovi do tváře, ale tento pán předešel jakékoli
jeho vyjádření v té věci tím, že ho ihned odvedl do vedlejší místnosti, jejíž dveře byly otevřené. Byla to prostorná místnost s velikým
oknem. Za psacím stolem seděli dva staří pánové s napudrovanými
vlasy; jeden z nich četl noviny, kdežto druhý studoval s přispěním
okulárů ze želvoviny malý list pergamenu, který ležel před ním. Před
stolkem stál na jedné straně pan Limbkins a na druhé, s tváří částečně umytou, pan Gamfield; mimoto postávali v místnosti dva nebo tři
hřmotní mužové v holínkách.
Starý pán s brýlemi začal ponenáhlu nad svým kouskem pergamenu klímat, a když pan Bumble postavil Olivera před psací stůl,
nastala krátká pauza.
„To je ten hoch, Vaše Blahorodí,“ ohlásil pan Bumble. Starý pán,
který četl noviny, zvedl na okamžik hlavu a zatáhl druhého pána za
rukáv, načež se posledně řečený starý pán probral.
„Á, to je ten hoch?“ zeptal se starý pán.
„To je von, prosím,“ přisvědčil pan Bumble. „Pokloň se panu smírčímu, hošíčku.“
Oliver se vzchopil a poklonil se, jak nejuctivěji dovedl. S očima
upřenýma na napudrované hlavy hodnostářů totiž právě dumal, rodí‑li
se všechny vrchnosti už s tím bílým práškem na hlavě a jsou‑li právě
proto od té chvíle již navždy vrchnostmi.
„I hleďme,“ pravil starý pán, „to se mu asi kominictví moc líbí, co?“
„Je do toho celej divej, Vaše Blahorodí,“ opáčil Bumble apotají Olivera
štípl, aby mu dal na srozuměnou, že udělá líp, když neřekne, že ne.
 37 
„A tedy chce být kominíkem, že?“ vyptával se starý pán dále.
„Kdybysme ho zejtra dali učit na každý jiný řemeslo, tak v tu ránu
by od něj utek, Vaše Blahorodí,“ odpověděl Bumble.
„A tento muž, co má být jeho mistrem  vy, pane  budete s ním
zacházet vlídně a živit ho a vůbec o něho pečovat, jak se sluší a patří,
že?“ pravil starý pán.
„Když už jednou řeknu, že jo, tak to taky tak myslím,“ odpověděl
pan Gamfield zarputile.
„Vaše řeč zní drsně, příteli, ale vypadáte na počestného, dobrosrdečného člověka,“ pravil starý pán, když stočil brýle směrem
k uchazeči o Oliverovo výučné, jehož zlotřilý obličej byl učiněné
zrcadlo vší krutosti. Ale smírčí byl napůl dětinský, a proto se od
něho nedalo rozumně očekávat, že rozpozná to, co jiní lidé.
„To taky doufám, že jsem, pane,“ prohlásil pan Gamfield s ohyzdně sladkým úsměvem.
„Nepochybuji, že jste, příteli,“ odpověděl starý pán, nasadil si
brýle pevněji na nos a rozhlédl se po stole, kde má kalamář.
To byla rozhodující chvíle Oliverova života. Kdyby byl kalamář
stál na místě, kde podle mínění starého pána být měl, byl by do něho
pán namočil pero a podepsal učební smlouvu, a v ten okamžik by
byl pan Gamfield Olivera popadl a odvedl. Avšak protože tomu osud
chtěl, měl kalamář přímo pod nosem, a z toho vyplynulo, jak se samo
sebou rozumí, že ho hledal po celém stole, ale nenašel ho. A že se při
tom hledání náhodou podíval také přímo před sebe, zachytil jeho
zrak bledou a vyděšenou tvář Olivera Twista, který přes všechny
Bumblovy varovné pohledy a štípance pozoroval odporný obličej
svého budoucího pána s výrazem prostoupeným hrůzou a bázní tak
zřejmou, že si ho nemohl mylně vykládat ani poloslepý smírčí.
Starý pán se zarazil, odložil pero a podíval se z Olivera na pana
Limbkinse, který se snažil tvářit vesele a rádoby lhostejně šňupal.
„Ale hošíčku!“ zvolal starý pán a nahnul se přes psací stůl. Oliver
sebou při tom zvuku škubl. Snadno ho lze za to omluvit  starý pán
 38 
totiž pronesl ta slova vlídně a neznámé zvuky člověka lekají. Prudce
se roztřásl a propukl v pláč.
„Ale hošíčku!“ pravil starý pán. „Vypadáš nějaký bledý a vyděšený.
Co ti je?“
„Stoupněte si kousek dál od něho, serbusi,“ nařídil druhý smírčí,
odložil noviny a se zájmem v tváři se naklonil kupředu. „No, chlapče,
hezky pověz, co ti je  nic se neboj.“
Oliver padl na kolena, sepjal ruce a úpěnlivě prosil, aby ho znovu
dali zavřít do té tmavé komory  aby ho mořili hlady  bili ho  třeba
i zabili, když budou chtít  všechno raději, než aby ho poslali pryč
s tím strašným člověkem.
„No ne!“ zvolal pan Bumble a s krajně okázalou důstojností zdvihl
ruce i oči. „No ne, Olivere! Už jsem v životě viděl hodně mazanejch
a potměšilejch sirotků, ale ty jsi snad ze všech těch nestoudníků
nejhoršejší.“
„Buďte zticha, serbusi,“ přikázal druhý starý pán, když pan
Bumble ze sebe vysoukal tento složitý superlativ.
„Račte odpustit, Vaše Blahorodí,“ namítl pan Bumble, který nemohl uvěřit, že slyšel správně. „To mluvilo Vaše Blahorodí ke mně?“
„Ano. Buďte zticha!“
Pan Bumble zkoprněl úžasem. Obecnímu sluhovi poroučet, aby
byl zticha! Morální revoluce!
Starý pán v brýlích ze želvoviny pohlédl na svého druha a ten
významně přikývl.
„Tuto učební smlouvu odmítáme schválit,“ rozhodl starý pán
a s těmi slovy odhodil list pergamenu stranou.
„Doufám,“ koktal pan Limbkins, „doufám, že na základě nedoloženého svědectví pouhého dítěte nedospěje slavný soud k úsudku,
že se obecní činovníci provinili jakýmkoli nepatřičným jednáním.“
„Soud není povinen pronášet v té věci jakýkoli úsudek,“ opáčil
druhý starý pán ostře. „Odveďte chlapce zpátky do špitálu a zacházejte s ním vlídně. Zdá se, že to potřebuje.“
 39 
Téhož večera pán v bílé vestě nejvýš rozhodně a určitě prohlásil,
že Oliver nejen skončí na šibenici, ale že ho nádavkem k tomu ještě
vykuchají a rozčtvrtí. Pan Bumble potřásl s ponurou tajemností
hlavou a řekl, že by si přál, aby Oliver šel do sebe, a k tomu pan
Gamfield dodal, že by si přál, aby šel k němu  což, ačkoli ve většině
otázek byl se serbusem zajedno, vypadalo jako přání diametrálně
odlišného charakteru.
Nazítří ráno bylo veřejnosti znovu oznámeno, že Oliver Twist je
opět „k mání“, a že kdokoli je ochoten se uvázat v jeho majetnictví,
dostane vyplaceno pět liber odměny.
 40 
Kapitola čtvrtá
Oliverovi se nabízí jiné místo,
a tak učiní první krok do občanského života
Vznešené rodiny, nemohou‑li mladému muži, který dospívá, zajistit
výhodné postavení ani stávajícím vlastnictvím, ani majetkovým nápadem zpětným, budoucím nebo očekávaným, mívají velmi zhusta
ve zvyku poslat ho na moře. Řídě se příkladem tak moudrým a prospěšným, vstoupil výbor v společnou úradu, nebylo‑li by výhodné
Olivera Twista vypravit na nějakou malou obchodní loď, plující do
některého pěkného nezdravého přístavu. Tento plán se nabízel jako
to nejlepší, co lze s hochem vůbec počít, neboť bylo pravděpodobné,
že ho pán lodi jednoho krásného dne v laškovné náladě po obědě
umrská nebo mu železnou tyčí rozrazí lebku  kterážto kratochvíle,
jak je všeobecně známo, je u pánů onoho druhu zábavou velice
oblíbenou a běžnou. Čím déle pohlížel výbor na příklad z tohoto
hlediska, tím všestrannější se jevily výhody toho kroku, a tak dospěl
nakonec k závěru, že jediná cesta, jak se o Olivera účinně postarat,
je poslat ho bez meškání na moře.
Vyslali tedy pana Bumbla na předběžné výzvědy s tím cílem, aby
se porůznu přeptal, nenašel‑li by se někde takový či onaký kapitán,
který hledá mladého plavčíka bez přítelíčka na světě, a právě se
pan Bumble vracel do špitálu, aby podal zprávu o výsledku svého
pátrání, když vtom se u vrat srazil s nikým menším než s panem
Sowerberrym, místním pohřebníkem.
Pan Sowerberry byl velký, vyzáblý, hranatý muž, oblečený do
oblýskaných černých šatů, spravovaných bavlněných punčoch téže
barvy a tomu odpovídajících střevíců. Příroda ho sice nenadala
usměvavými rysy, ale vcelku s velkou oblibou pěstoval stavovský
 41 
humor. Měl pružný krok a jeho obličej prozrazoval žertovné rozpoložení, když přistoupil k panu Bumblovi a srdečně mu potřásl
rukou.
„Vzal jsem právě míru těm dvěma ženským, co včera umřely, pane
Bumble,“ ohlásil pohřebník.
„Z vás bude jednou ještě boháč, pane Sowerberry,“ prohlásil serbus a hrábl palcem a ukazováčkem do tabatěrky, z níž mu pohřebník nabízel a která byla důmyslnou miniaturou sklapovací rakve.
„Jářku, z vás bude jednou ještě boháč, pane Sowerberry,“ opakoval
pan Bumble a přátelsky přitom poklepával holí pohřebníkovi na
rameno.
„Myslíte?“ zeptal se pohřebník tónem, který pravděpodobnost
této události napůl připouštěl a napůl popíral. „Ceny povolené
výborem jsou strašně knop, pane Bumble.“
„Však ty vaše rakve taky,“ opáčil serbus s náběhem k smíchu
navlas tak patrným, jak si smí dovolit velký hodnostář.
To pana Sowerberryho náramně pobavilo, jak se od něho také
samozřejmě čekalo, a rozesmál se, že dlouho nevěděl, kdy přestat.
„No teda, pane Bumble,“ řekl konečně, „to se musí přiznat, od toho
času, co se zavedl ten nový stravovací řád, jsou rakve krapet užší
a mělčí, než bývaly předtím  ale nějaký ten výdělek jeden mít musí,
pane Bumble. Řádně vyschlé dřevo je drahé zboží, pane, a všechno
železné kování sem vozíme po vodě až z Birminghamu.“
„Inu jo,“ řekl pan Bumble, „každý řemeslo má svý stinný stránky.
Přiměřenej vejdělek je samo sebou docela přípustnej.“
„Ovšem, ovšem,“ přisvědčil pohřebník. „A když nevydělám zrovna
na tomhle artiklu nebo na tom, no, nakonec si přeci jen nějak přijdu
na své, víme? He, he, he!“
„Ba právě,“ přikývl pan Bumble.
„Ačkoli musím říct,“ pokračoval pohřebník, navazuje na nit svých
vývodů tam, kde ji obecní sluha přetrhl, „ačkoli musím říct, pane
Bumble, že musím zápolit s jednou obrovskou nevýhodou  že totiž
 42 
právě tlustí odcházejí nejdřív. Takoví, co viděli lepší časy a dlouhý
roky platili obecní dávky, zhasínají první, když přijdou do špitálu 
a dejte si říct, pane Bumble, takové tři čtyři coule na to, než kolik
jeden počítal, udělají člověku pořádnou díru do rozpočtu  zvlášť
když má jeden na starost ještě rodinu, pane.“
Poněvadž to pan Sowerberry říkal s náležitým rozhořčením
člověka, jemuž se děje křivda, a poněvadž pan Bumble vyciťoval,
že to nakonec vlastně vrhá jistý stín na čest obce, pokládal posléze
jmenovaný pán za radno změnit předmět hovoru. A protože mu
v hlavě ležel především Oliver Twist, zavedl hovor na něj.
„Abych nezapomněl,“ začal pan Bumble, „nevíte náhodou vo
někom, kdo potřebuje hocha, co? Obecního sirotka na vyučení,
co nám je pro tu chvíli přítěží  žernovem, abysme tak řekli, na
kulaturním krku? Za skvělejch podmínek, pane Sowerberry, za
skvělejch podmínek!“ Mezi řečí zdvihl pan Bumble hůl k vyhlášce
nad hlavou a třikrát důrazně klepl na slova „pět liber“, vysazená
samými velkými písmeny ze stojaté latinky obrovských rozměrů.
„I sakulente,“ zvolal pohřebník a uchopil pana Bumbla za zlatem
oprýmkovanou klopu jeho úředního kabátu, „vždyť zrovinka o tom
jsem si s vámi chtěl promluvit. Abyste věděl  jejda, to jsou nóbl
knoflíky, pane Bumble! Ještě jsem si jich ani nevšiml.“
„To si myslím, jsou moc pěkný,“ přisvědčil serbus, sklonil hlavu
a pyšně se zadíval na velké mosazné knoflíky, které mu zdobily
kabát. „Je na nich vypresovaný to samý co na vobecní pečeti  milosrdnej Samaritán, jak ošetřuje nemocnýho a zraněnýho člověka.
Ten kabát jsem dostal vod vejboru prezentem kNovýmu roku, pane
Sowerberry. Prvně jsem ho měl na sobě, pamatuju, když jsem asistoval při vyšetřující porotě stran toho zbídačelýho kramáře, co
umřel vo půlnoci v tom průjezdu.“
„Už si vzpomínám,“ potvrdil pohřebník. „Porota tenkrát rozhodla:
Smrt zaviněná prochladnutím a nedostatkem základních životních
potřeb  mám pravdu?“
 43 
Pan Bumble přikývl.
„A vynesla myslím vůbec zvláštní výrok,“ pokračoval pohřebník,
„protože připojila nějaký dodatek jako v tom smyslu, že kdyby býval
chudinský dozorce…“
„Chm! Bláznovství!“ přerušil ho serbus. „Kdyby si vejbor měl
všímat všech nesmyslů, co taková nevědomá porota nažvaní, to by
měl práce, že by nevěděl co dřív.“
„Svatá pravda,“ přisvědčil pohřebník. „To by teda měl.“
„Porotci,“ pravil pan Bumble a sevřel hůl pevně v hrsti, jak míval
ve zvyku, když se v něm začínala bouřit krev, „porotci jsou nekramotná, sprostá, potměšilá cháska.“
„To teda jsou,“ přikývl pohřebník.
„Nemají v sobě kusa filozofie nebo hospodářskýho rozhledu, ani
co by za nehet vešlo,“ řekl serbus a opovržlivě luskl prsty.
„To teda nemají,“ potvrdil pohřebník.
„Hnusejí se mi,“ řekl serbus, v obličeji čím dál tím rudější.
„To mně teda taky,“ souhlasil pohřebník.
„Já jen bych si přál, abysme nějakou takovou jankovatou porotu
dostali na pár tejdnů k nám do oustavu,“ pokračoval serbus. „Z těch
pravidel a předpisů vejboru by jí brzo spad hřebínek.“
„To určitě, žádný strach,“ přikývl pohřebník a souhlasně se při
těch slovech usmíval, aby utišil rostoucí hněv rozhořčeného obecního hodnostáře.
Pan Bumble si sundal dvourohý klobouk, z hloubi jeho dýnka
vylovil šátek, setřel si z čela pot, který ho samou zlostí zalil, opět
si dvourohák nasadil, obrátil se k pohřebníkovi a již klidnějším
hlasem pravil:
„No jářku  co teda s tím klukem?“
„Aha,“ vzpamatoval se pohřebník, „no, přeci víte, pane Bumble,
že platím mastnou chudinskou dávku.“
„Hm,“ zahučel pan Bumble, „tak co?“
 44 
„No,“ odpověděl pohřebník, „tak mě napadlo, že když platím tolik
na chudé, mám taky právo dostat z nich zpátky, kolik jen můžu,
pane Bumble. A tak  a tak  myslím, že si toho kluka vezmu sám.“
Pan Bumble popadl pohřebníka pod paždím a odvedl ho do
budovy. Pan Sowerberry pobyl pět minut v důvěrném hovoru s výborem a bylo dohodnuto, že ještě týž večer k němu Oliver přijde
„na průbu“  rčení, jež v případě obecního učedníka znamená, že
shledá‑li mistr po krátké zkušební době, že z hocha vytluče dost
práce, aniž do něho musí cpát tuze mnoho jídla, dostane ho na
určitou řadu let a může si s ním dělat, co se mu zlíbí.
Když toho večera přivedli malého Olivera před „pány“ a ti mu
oznámili, že ještě dnes půjde do služby k rakváři jako hoch pro
všechno a kdyby si na to místo stěžoval nebo se kdy vrátil znovu
obci na krk, že ho pošlou na moře, kde ho někdo buďto utopí, anebo mu rozmlátí hlavu, jak se zrovna nahodí, dal najevo tak málo
pohnutí, že ho jednomyslně prohlásili za otrlého mladého ničemu
a panu Bumblovi nařídili, aby ho okamžitě odvedl.
Leč třebaže bylo zcela přirozené, že spíš než kdo jiný na světě
právě náš výbor musí podlehnout silnému pocitu ctnostného pohoršení a zděšení, projeví‑li kdokoli sebemenší známku nedostatku
citu, v daném případě byli páni značně na omylu. Prostá skutečnost
byla, že Oliver, místo aby měl citu tuze málo, měl ho spíš tuze mnoho; a byl na nejlepší cestě k tomu, že vlivem špatného zacházení,
jehož se mu až dosud dostávalo, na celý život propadne zvířecí
otupělosti a zarputilosti. Zprávu o svém novém údělu vyslechl bez
jediného hlesu, a když mu do ruky strčili jeho zavazadlo  jež nebylo
nijak těžko unést, protože všechno se vešlo do papírového balíčku
asi šest palců krát šest velkého a tři palce vysokého  stáhl si čepici
do čela, znovu se chytil manžety na páně Bumblově rukávu a dal se
tímto hodnostářem odvést do nového očistce.
Chvíli táhl pan Bumble Olivera za sebou bez povšimnutí i beze
slova  neboť serbus nesl hlavu velmi vysoko, jak se na serbusa
 45 
vždycky patří  a protože bylo ten den větrno, byl malý Oliver úplně
zahalen rozevlátými šosy páně Bumblova kabátu, jak je vítr rozvíval
a odhaloval v plné kráse jeho revérovou7
 vestu a hnědavé sametové
podkolenice. Když se však přiblížili k cíli cesty, uznal pan Bumble za
účelné shlédnout z výše a přesvědčit se, je‑li hoch řádně způsobilý
předstoupit před zkoumavé oko nového pána. A to také s vhodným
a patřičným výrazem milostivého ochráncovství vzápětí učinil.
„Olivere!“ pravil pan Bumble.
„Prosím, pane?“ odpověděl Oliver tichým, třaslavým hlasem.
„Dej tu čepici z očí a drž hlavu hezky rovně, panáčku!“
Třebaže Oliver ihned učinil, co se od něho žádalo, a hřbetem volné
ruky si hbitě přetřel oči, přece mu v nich zůstala slza, když je pozdvihl
k svému průvodci. Aprotože na něj pan Bumble upíral přísný pohled,
skutálela se mu po tvářičce. Za ní následovala hned druhá a další. Dítě
se silně bránilo, ale všechna jeho snaha byla marná. Vytáhlo druhou
ruku z ruky pana Bumbla a oběma si zakrylo tvář  a plakalo, až mu
mezi bradou a hubenými prstíčky prosakovaly slzy.
„No ne!“ zvolal pan Bumble, zarazil se na místě a vrhl na malého
svěřence pohled plný hluboké zloby. „No ne! Viděl jsem už v životě
něco nevděčnejch a zlejch kluků, ale takovýho jako ty, Olivere, jsem
ještě “
„Ne, prosím, ne,“ vzlykal Oliver a křečovitě se držel ruky, která
třímala dobře známou hůl, „ne, prosím, ne! Já budu doopravdy hodný, doopravdy, doopravdy budu hodný, prosím! Jsem hrozně malý,
pane, a jsem tak  tak “
„Co seš tak?“ ptal se pan Bumble užasle.
„Tak sám, pane! Tak hrozně sám!“ plakalo dítě. „Nikdo mě nemůže ani vidět. Ach pane, prosím vás, pěkně vás prosím, nezlobte se na
mě!“ Dítě si bušilo pěstičkou na srdce a hledělo svému společníku
do obličeje se slzami hořkého bolu.
7  S klopami. Pozn. red.
 46 
S jistým údivem zíral pan Bumble po několik okamžiků na Oliverův
žalostný abezbranný zjev, akdyž si třikrát čtyřikrát chraplavě odkašlal
a zahučel něco „vo tom protivným kašli“, poručil Oliverovi, aby si utřel
oči a byl hodný. Potom ho znovu vzal za ruku a mlčky s ním kráčel dál.
Pohřebník, který právě zahradil okna krámu okenicemi, zrovna
při světle vskutku stylové kalné svíčky něco zapisoval do obchodního deníku, když vešel pan Bumble.
„Aha!“ zvolal pohřebník, uprostřed slova přestal psát a zdvihl oči
od knihy. „To jste vy, Bumble?“
„Nikdo jinej, pane Sowerberry,“ odpověděl serbus. „Jářku! Přived
jsem toho hocha.“ Oliver se poklonil.
„Hm, tak to je teda ten hoch?“ zeptal se pohřebník a zvedl svíčku
nad hlavu, aby na Olivera lépe viděl. „Hej, manželko, byla bys tak
hodná a přišla na moment sem, má milá?“
Z pokojíku za krámem se vynořila paní Sowerberryová, žena
sražená, hubená a svraštělá, s tváří dračice.
„Tohle je, má milá,“ ohlásil pan Sowerberry uctivě, „ten hoch ze
špitálu, co jsem ti o něm povídal.“ Oliver se znovu poklonil.
„Jémine,“ podivila se pohřebníkova žena, „ten je malinkej!“
„No, krapet malej je,“ připustil pan Bumble a zadíval se na Olivera,
jako by to byla jeho vina, že není větší, „vopravdu je malej. To se
nedá popřít. Však on vyroste, paní Sowerberryová  von vyroste.“
„Chm, to bych řekla, že vyroste,“ odpověděla jmenovaná žena nedůtklivě, „na naší zdravě! Já na těch obecních dětech žádnou úsporu
nevidím, já nikdy  anžto vydržovat je stojí dycinky víc, než zač
stojejí. Ale to se ví, mužský si dycky myslejí, že tomu rozumějí líp.
Pojď sem! A syp se dolů, vyžle hubený.“ S těmi slovy otevřela pohřebníkova žena boční dveře a postrčila Olivera z příkrých schodů,
vedoucích do vlhké a tmavé kamenné kobky  předsíňky, položené
před uhelným sklepem a nazývané „kuchyní“ , kde sedělo špinavé
rozcuchané děvče v sešmaťchaných střevících a nemožně roztrhaných modrých vlněných punčochách.
 47 
„Heleď, Karolíno,“ poručila paní Sowerberryová, která sešla hned
za Oliverem dolů, „dej tuhle tomu chlapci trošku z těch studených
zbytků, co jsme schovali pro Reka. Od samýho rána netrefil domů,
tak ať se obejde bez nich. Podle mýho nebude tuhle chlapec tak
vyběravý, aby to nejed  že ne, chlapče?“
Oliver, jemuž při zmínce o jídle zajiskřily oči a který se jen třásl
dychtivostí je zhltnout, odpověděl, že ne, a tak před něj děvče postavilo plný talíř masných odřezků.
Přál bych si, aby některý vypasený filozof, jemuž se jídlo a pití
mění v těle v žluč a jemuž krev ustydla v led a srdce v kámen, byl
mohl vidět Olivera Twista, jak se vrhl na lahodnou krmi, o kterou
nestál pes. Přál bych si, aby mohl být svědkem strašlivé lačnosti,
s níž Oliver rval ony droby na kousíčky se vší dravostí tvora hlady
zmučeného. Jen jedno bych si přál ještě víc, a to, vidět téhož filozofa,
jak se s touž chutí sám krmí týmž jídlem.
„No,“ řekla pohřebníkova žena, když Oliver spolykal večeři  což
pozorovala s němým zděšením a s bázlivou předtuchou jeho budoucího apetytu  „užs to sněd?“
Protože už nic k snědku v dohledu nebylo, Oliver přisvědčil, že
ano.
„Tak pojď se mnou,“ vyzvala ho paní Sowerberryová, popadla
blikavou a učouzenou lampičku a vykročila před ním po schodech
nahoru. „Ležet budeš pod pultem. Nevadí ti, že budeš spát mezi
rakvema, viď? Ale stejně by to bylo málo platné, i kdyby ti to vadilo,
protože jinde spát nemůžeš. Tak pojď, nezdržuj mě tady celou noc!“
Oliver již déle neotálel a povolně následoval svou novou paní.
 48 
Kapitola pátá
Oliver se seznamuje s novými druhy, jde poprvé v životě na pohřeb
a tvoří si nepříznivý úsudek o živnosti svého pána
Když zůstal Oliver v pohřebníkově krámě sám, postavil lampičku
na truhlářskou hoblici a plaše se kolem sebe rozhlížel s pocitem
uctivé bázně a hrůzy, což mnozí lidé o hodně starší než on jistě bez
námahy pochopí. Nedodělaná rakev na černém podstavci, která
stála uprostřed krámu, vypadala tak pochmurně a tak připomínala
smrt, že kdykoli mu oči zabloudily k tomu příšernému předmětu,
vždycky se zimničně roztřásl a téměř očekával, že z něho před jeho
očima pomalu zvedne hlavu nějaká strašlivá postava a vyděsí ho
až k šílenství. O zeď byla v pravidelném rozestupu opřena dlouhá řada jilmových prken, všech přiříznutých do stejného tvaru,
a v kalném přítmí vypadala jako nahrbení duchové s rukama
v kapsách u kalhot. Po zemi se válely štítky na rakve, jilmové hobliny, hřebíky s lesklými hlavičkami a ostřižky černé látky a stěnu
za pultem zdobilo výrazné zpodobení dvou hlídačů mrtvol se silně
naškrobeným nákrčníkem, stojících na stráži u portálu honosného
obydlí, k němuž zpovzdáli přijíždí furgon8
 tažený čtyřmi bujnými
vraníky. V krámě bylo dusno a horko. Vzduch se zdál zamořený
pachem rakví. Kout pod pultem, kam Oliverovi hodili koudelový
slamníček, vypadal jako hrob.
To však nebyly jediné smutné pocity, které Olivera skličovaly. Byl
sám v cizím prostředí: a všichni víme, jak v podobné situaci i nejsrdnatějšího z nás někdy mrazí a jak se cítí opuštěný. Chlapec neměl
jediného přítele, o kterého by stál nebo který by stál o něho. Neměl
8  Nákladní vůz. Pozn. red.
 49 
čerstvou lítostivou vzpomínku na nedávné rozloučení s někým,
ani mu na srdce těžce nedoléhala nepřítomnost nějaké milované
a v dobré paměti chované tváře, ale přesto mu u srdce těžko bylo 
a když zalézal do svého těsného lůžka, přál si, aby to byla rakev jeho
a aby ho mohli uložit ke klidnému a věčnému spánku do hřbitovní
půdy, kde by mu nad hlavou hebce ševelila vysoká tráva a hluboký
hlas starého zvonu by ho ve spánku konejšil.
Ráno Olivera probudilo hlučné kopání do dveří krámu; než na
sebe stačil naházet šaty, opakovaly se tyto hněvivé a prudké pohyby zvenčí aspoň pětadvacetkrát. Když začal sundávat řetěz, nohy
přestaly a spustil hlas.
„Tak votevřeš, nebo ne!“ křičel hlas patřící k nohám, které předtím kopaly do dveří.
„Už otvírám, prosím,“ odpověděl Oliver, zatímco vyvěšoval řetěz
a otáčel klíčem v zámku.
„Ty jsi asi ten novej učedník, viď?“ štěkl hlas do klíčové dírky.
„Ano, prosím,“ přisvědčil Oliver.
„Kolik ti je?“ vyzvídal hlas.
„Deset, prosím,“ odpověděl Oliver.
„To si piš, co jich ode mě nahrabeš, až budu v krámě,“ řekl hlas,
„jen počkej, ten vejřez, ty spratku špitálnická!“ A když pronesl tento
laskavý příslib, pustil se hlas do hvízdání.
Oliver již musil příliš často podstoupit proceduru, kterou právě
uvedené velice plastické dvouslabičné slovo naznačuje, aby choval
i sebenepatrnější pochybnost, že vlastník hlasu, ať už je to kdo chce,
svému slibu vskutku poctivě dostojí. Třaslavou rukou odsunul závoru a otevřel dveře.
Několik vteřin se Oliver rozhlížel ulicí na jednu stranu i na druhou, i naproti v pevném domnění, že neznámý, který s ním hovořil
klíčovou dírkou, asi kousek poodešel, aby se v chůzi zahřál; neviděl
totiž nikoho jiného než velkého výrostka, fundatistu vydržovaného
z chudinské nadace, kterak sedí na patníku před domem a pojídá
 50 
krajíc chleba s máslem, z něhož kapesním nožem ukrajuje kusy
tak velké, jaké stačí pojmout jeho ústa, a pak je velmi hbitě polyká.
„Odpusťte, prosím,“ řekl konečně Oliver, když viděl, že se neobjevuje žádný jiný návštěvník, „to jste klepal vy?“
„Já kopal!“ opáčil nadanec chudinského fondu.
„Potřebujete, prosím, rakev?“ zeptal se Oliver prostomyslně.
Na ta slova se nadanec zatvářil hrozně divoce a odsekl, že nebude trvat dlouho a bude ji potřebovat Oliver, bude‑li si dovolovat
takové vtipy ke svým nadřízeným.
„Podle mýho asi nevíš, kdo jsem, viď, špitálníku?“ pokračoval
nadanec v řeči a s mentorskou vážností přitom slezl z patníku.
„Ne, prosím,“ přiznal Oliver.
„Jsem pan Noe Claypole,“ prohlásil se fundatista, „a ty seš pode
mnou. Koukej sundat okenice, všiváku líná!“ S těmi slovy uštědřil
pan Claypole Oliverovi kopanec a s důstojným vzezřením, které
mu dodávalo velice na vážnosti, vstoupil do krámu. Pro hlavatého
výrostka nemotorné postavy s malýma očkama v tupé tváři je jistě
za všech okolností těžké vypadat důstojně; ale nepoměrně těžší to
pro něj je, když k těmto osobním půvabům přistupuje ještě červený
nos a krátké žluté kalhoty.
Když Oliver vysadil okenice a rozbil jednu skleněnou tabuli,
jak se pod tíhou první desky snažil dovrávorat na malý dvorek
vedle domu, kam se přes den ukládaly, Noe mu s nimi milostivě
pomohl; než se však k této pomoci snížil, utěšil Olivera ujištěním,
že to „slízne“. Brzy potom sešel dolů pan Sowerberry. Krátce po
něm se objevila paní Sowerberryová. A když to Oliver přesně podle
Noemovy předpovědi „slízl“, následoval mladého pána Noema dolů
po schodech k snídani.
„Pojď sem k ohni, Noe,“ řekla Karolína. „Schovala jsem ti od pánovy snídaně pěkný plátek slaniny. Olivere, zavři ty dveře za zády
pana Noema a vem si ty zbytky, co jsem ti nachystala na víko od
chlebníku. Tady máš čaj  odnes si to tamhle na tu truhlu a vypij
 51 
si ho tam. A hoď sebou, protože tě budu potřebovat, abys poklidil
v krámě. Slyšíš?“
„Slyšíš, špitálníku?“ dodal Noe Claypole.
„Proboha, Noe,“ podivila se Karolína, „co jsi ty za divnýho tvora!
Proč nedáš tomu klukovi pokoj?“
„Proč že mu nedám pokoj?“ opáčil Noe. „Tomu přece dávaj všichni pokoj, má ho až nad hlavu. Ani táta, ani máma se mu jaktěživo
nebudou do ničeho plíst. Všechno příbuzenstvo ho nechává dělat,
co sám chce. No ne, Karolíno? He, he, he!“
„Jsi mi ty divnej pavouk,“ odpověděla Karolína a propukla v srdečný smích, v němž jí přizvukoval i Noe. Když skončili, zadívali se
oba pohrdavě na nebohého Olivera Twista, kterak sedí na truhle
v nejstudenějším koutě místnosti, třese se zimou a jí okoralé zbytky,
zvlášť pro něho uschované.
Noe sice byl chudinský nadanec, ale nikoli přímo špitální sirotek.
Nebyl nalezenec, neboť mohl svůj rodokmen stopovat až k rodičům,
kteří bydlili zcela blízko; jeho matka byla pradlena a otec voják
alkoholik, propuštěný s dřevěnou nohou a s penzí dvou a půl pence
a nevyjádřitelného zlomku denně. Učedníci ze sousedství ho již
dlouho na veřejné ulici častovali potupnými přezdívkami „koženkář“, „almužník“ a podobně aNoe snášel tyto nadávky bez odpovědi.
Ale když mu nyní náhoda přivedla do cesty bezejmenného sirotka,
na kterého smí i nejnižší pária ukázat prstem opovržení, hojil se na
něm i s úroky. To skýtá skvělou látku k přemýšlení. Ukazuje nám
to, co krásného se dá z lidské povahy vypěstovat a jak nestranně se
tytéž pomilováníhodné vlastnosti vyvíjejí u nejvznešenějšího lorda
i u nejšpinavějšího almužníčka.
Když Oliver přebýval v pohřebníkově domě již asi tři nebo čtyři
týdny a manželé Sowerberryovi  po zavření krámu  spolu seděli
v malém zadním pokojíku u večeře, pohlédl pan Sowerberry několikrát uctivě na svou choť a pravil:
 52 
„Má milá“ Měl toho na jazyku víc, ale protože paní Sowerberryová
vzhlédla s obzvlášť nemilostivým výrazem v tváři, ihned se zarazil.
„No,“ štěkla paní Sowerberryová.
„Nic, má milá, nic,“ odpověděl pan Sowerberry.
„Krobiáne!“ procedila paní Sowerberryová.
„Bůh chraň, má milá,“ omlouval se pan Sowerberry pokorně.
„Myslel jsem, že to nechceš slyšet, má milá. Jenom jsem ti chtěl říct “
„Jen si to nech pro sebe, cos mi chtěl říct,“ přetrhla mu nit paní
Sowerberryová. „Já jsem tady nula  se mnou se neraď, prosím. Já se
do tvejch tajností vtírat nechci.“ S těmito slovy se paní Sowerberryová
hystericky zasmála, což věštilo bouřlivé následky.
„Ale má milá,“ namítl Sowerberry, „vždyť já od tebe právě radu
chci.“
„Ne, ne, ode mě ji nechtěj,“ opáčila paní Sowerberryová pateticky,
„hledej si ji u někoho jiného.“ Tu se znovu hystericky zasmála, což
pana Sowerberryho náramně vystrašilo. Tato metoda, ve styku
mezi manžely velmi běžná a dobře vyzkoušená, bývá často velmi
účinná. Ihned přinutila pana Sowerberryho škemrat jako o projev
obzvláštní přízně, aby směl říci to, nač se paní Sowerberryová
zvědavostí jen třásla. Po krátkém hašteření, které trvalo necelé tři
čtvrti hodiny, se konečně nejmilostivěji uvolila toto dovolení mu
udělit.
„Týká se to jenom malýho Twista, má milá,“ řekl pan Sowerberry.
„Je to moc hezký klouče, má milá.“
„Bodejť by nebyl, jí přec jak zjednanej,“ odsekla oslovená dáma.
„Má v obličeji takový zasmušilý výraz, má milá,“ pokračoval pan
Sowerberry, „úžasně zajímavý. Byl by to báječný hlídač mrtvol, má
milovaná.“
Paní Sowerberryová vzhlédla s výrazem značného údivu. Pan
Sowerberry ho postřehl; nedopřál však manželce ani vteřinku, aby
mohla něco namítnout, a ihned pokračoval.
 53 
„Nemyslím normálního hlídače pro službu u dospělých, má milá,
ale jen pro dětskou klientelu. Byla by to úžasná novinka, má milá,
mít takového funebráčka přiměřené velikosti. Ručím ti za to, dělalo
by to velkolepý dojem.“
Paní Sowerberryovou, která měla v pohřebnickém oboru značně
vytříbený vkus, novota této myšlenky silně zaujala. Ale protože by
byla zadala své důstojnosti, kdyby to za daných okolností přiznala,
pouze se velmi břitce zeptala, proč se nápad tak samozřejmý nevylíhl v hlavě jejího manžela již dříve? Pan Sowerberry si to právě
vyložil jako souhlas se svým návrhem, a proto se bez průtahů rozhodli, že Olivera okamžitě zasvětí do tajů živnosti, a s tímto cílem
na zřeteli, že Oliver bude provázet svého pána hned při nejbližší
příležitosti, kdy bude jeho asistence žádoucí.
Ta příležitost na sebe nedala dlouho čekat. Hned druhý den ráno
půl hodiny po snídani vešel do krámu pan Bumble, opřel si hůl
o pult, vytáhl z kapsy svou velkou koženou šrajtofli, vylovil z ní malý
kousek papíru a podal ho Sowerberrymu.
„Aha,“ prohodil pohřebník, když se zájmem v tváři přelétl lístek,
„objednávka na rakev, co?“
„Nejdřív na rakev a potom na obecní pohřeb,“ opravil ho pan
Bumble, zatímco znovu obepínal řemínkem koženou šrajtofli, která
byla stejně bachratá jako on.
„Baytonová?“ podivil se pohřebník a zvedl oči od papírku k panu
Bumblovi. „To jméno jsem v životě neslyšel.“ Bumble vrtěl hlavou,
když odpovídal:
„Paličáci, pane Sowerberry, ukrutný paličáci. A bojím se, pane,
taky nafoukaný.“
„Že nafoukaní?“ zvolal pan Sowerberry s úšklebkem. „Ale jděte,
co je moc, to je moc.“
„No, něco hnusnýho,“ potvrdil serbus. „Ouplná animálie, pane
Sowerberry!“
„To teda jo,“ přisvědčil pohřebník.
 54 
„Prvně jsme se o tý rodině doslechli teprv předevčírem večír,“
pokračoval serbus, „a nebyli bysme se o ní asi dověděli vůbec,
nebejt toho, že jedna ženská, co bydlí v tom samým domě, přišla
požádat obecní vejbor, aby poslal obecního felčara podívat se na
jednu ženskou, že je jí moc zle. Ten akorát odešel někam na večeři,
ale jeho učedník  a to je moc šikovnej mládenec  jim rovnou poslal
nějakou meducínu v lahvičce vod viksu.“
„Hm, tomu říkám pohotovost!“ prohodil pohřebník.
„To si myslím!“ vedl dál svou serbus. „Jenže co je platná  jakže
se ty rebelové nevděčný zachovají, prosím? Chm, manžel vám dá
vzkázat, že se ta meducína na neduh jeho ženy nehodí, a tak prej
ji brát nebude  to říká, prej ji brát nebude, prosím! Dobrá, silná,
zdravá meducína, co jsme zrovinka před tejdnem s velkým úspěchem dali dvěma irskejm nádeníkům a jednomu nosiči uhlí  pošle
se jim zadarmo i s lahvičkou vod viksu  a von, prosím, vzkáže, že
vona to užívat nebude!“
Jak se celá ta ohavnost zjevila páně Bumblově mysli v celé své
nehoráznosti, zabušil prudce holí do pultu a zrudl rozhořčením.
„To jsem teda,“ řekl pohřebník, „v životě ještě “ „Že ne, pane?“ vybuchl serbus. „To se ví, že ne, a ani nikdo jinej! Ale když je teď mrtvá,
tak ji musíme pohřbít  takový je už příkaz, a čím dřív se to vodbude,
tím líp.“ S těmi slovy si pan Bumble v zápalu úředního rozčilení nasadil svůj dvourohák zadní stranou dopředu a vyletěl z krámu jako švec.
„Chm, byl tak rozvzteklenej, Olivere, že se dokonce zapomněl
zeptat na tebe!“ řekl pan Sowerberry, když se díval za serbusem,
jak rázuje ulicí.
„Ano, pane,“ přikývl Oliver, který se po celou dobu rozmluvy pečlivě držel z dohledu a který se při pouhé vzpomínce na zvuk páně
Bumblova hlasu otřásl od hlavy až k patě. Ale nemusil se vůbec namáhat, aby nepřišel panu Bumblovi na oči  neboť tento hodnostář,
na něhož předpověď pána v bílé vestě učinila velice silný dojem,
pokládal za lepší, pokud má pohřebník prozatím Olivera u sebe jen
 55 
na zkoušku, raději o věci nemluvit až do té doby, než bude hoch
smluvně zavázán na sedm let učení, a tím bude všechno nebezpečí,
že by se mohl vrátit obci na krk, účinně a zákonně zažehnáno.
„Ne,“ řekl pan Sowerberry a sáhl po klobouku, „čím dřív tenhle
melouch odbudem, tím líp. Ty ohlídej krám, Noe. A ty, Olivere, si
vem čepici a pojď se mnou.“ Oliver uposlechl a následoval svého
pána na jeho cestě za odborným posláním.
Nějakou chvíli kráčeli nejživější a nejlidnatější částí města, a když
konečně zabočili do úzké uličky, špinavější a bídnější než všechny,
jimiž až dosud prošli, zastavili se, aby se poohlédli po domě, který
je cílem jejich výpravy. Domy po obou stranách byly vysoké a velké,
ale velmi staré a obývané příslušníky nejchudší vrstvy, jak by byl
dostatečně prokázal sám jejich zanedbaný vzhled i bez souhlasného svědectví, jež vydával sešlý zevnějšek hrstky mužů a žen, kteří se
tu a tam se založenýma rukama a ohnutým trupem kradmo ploužili
ulicí. Značný počet těchto nájemných baráků měl v přízemí krámy
s výklady; ale ty byly pevně zabedněné a pomalu trouchnivěly
a obydlené byly pouze horní místnosti. Některé domy, které pro
své stáří a zchátralost hrozily sesutím, zajišťovaly před zřícením do
ulice mohutné klády zapřené do zdi a pevně zakotvené v zemi; ale
i ty vetché brlohy si zřejmě někteří nešťastníci bez přístřeší zvolili
za stálý noční útulek, neboť jedno z hrubých prken, která v domech
nahrazovala dveře a okna, bylo odtržené a vypáčené, aby poskytlo
otvor dost široký, co by se protáhlo lidské tělo. Uliční strouha byla
plná stojatých splašků. I samy krysy, které se tu a tam válely v jejím
hnilobném kalu a tlely, byly ohyzdně vyzáblé hladem.
U otevřených dveří, před nimiž Oliver a jeho pán nakonec stanuli,
nebylo ani klepadlo, ani rukojeť od zvonku; proto pohřebník pouze
Olivera napomenul, aby šel těsně za ním a nebál se, a když obezřetně protápal tmavou chodbou, vystoupal až na horní stupeň prvního
oddílu schodů. Na podestě narazil na dveře a klouby sevřené pěsti
na ně zaklepal.
 56 
Otevřelo jim mladé děvče, asi třináctileté nebo čtrnáctileté. Hned
na první pohled viděl pohřebník z vnitřku místnosti dost, aby poznal, že to je příbytek, kam má příkaz zajít. Vstoupil tedy a Oliver
za ním.
V místnosti nebylo ani památky po ohni, ale nad prázdným topeništěm se bezmyšlenkovitě choulil nějaký muž. Ke studenému krbu
měla přistavenou nízkou stoličku také nějaká stařena a seděla vedle
muže. V jiném koutě bylo několik otrhaných dětí a v malém výklenku proti dveřím leželo na zemi něco zakrytého starou přikrývkou.
Oliver se otřásl, když mu pohled zabloudil tím směrem, a bezděčně
se přikrčil ke svému pánovi  neboť i když to bylo přikryté, hoch
tušil, že to je mrtvola.
Mužova tvář byla vyzáblá a velice bledá; vlasy a vousy měl prošedivělé, oči krví podlité. Stařena měla tvář svraštělou; dva poslední
zuby jí vyčnívaly přes spodní ret a oči jí svítily pichlavým pohledem.
Oliver se bál podívat jak na ni, tak na muže. Tolik se podobali krysám, které před chvilkou viděl venku.
„Nikdo k ní nesmí, ani na krok!“ zvolal muž a divoce vyskočil,
když pohřebník zamířil k výklenku. „Stůjte! Aby vás ďas, stůjte, je‑li
vám život milý!“
„Hlouposti, milý brachu,“ opáčil pohřebník, který byl na bídu ve
všech jejích podobách až tuze zvyklý. „Hlouposti!“
„Já vám povídám,“ rozkřikl se muž, zaťal ruce v pěst a zuřivě dupal do podlahy, „já vám povídám, do země ji zahrabat nenechám!
Neměla by tam pokoj. Lezli by po ní červi  sežrat by ji nemohli  tak
je na kost vyhublá!“
Pohřebník neuznal za hodno na toto blouznění odpovědět, nýbrž
klidně vytáhl z kapsy míru a na chviličku poklekl vedle mrtvoly.
„Ach,“ zaúpěl muž, propukl v pláč a klesl u nohou mrtvé ženy na
kolena, „klekněte, klekněte všichni, co jste zde  poklekněte kolem
ní a pamatujte moje slova! Pravím vám, že ji umořili hladem. Neměl
jsem tušení, jak je to s ní zlé, ale když ji roztřásla zimnice  a to už
 57 
jí pod kůží prorážely kosti. Neměli jsme ani na oheň, ani na svíčku  umřela ve tmě, ve tmě! Nemohla se ani naposled podívat na
tvářičky svých dětí, třebaže jsme ji slyšeli sípat jejich jména. Žebral
jsem pro ni na ulicích  a za to mě zavřeli. Když jsem se vrátil z vězení, už umírala  a všechna krev se mi zastavila v žilách, protože
ji umořili hladem. Přísahám to před Bohem, který to viděl! Umořili
ji hladem!“ A vjel si rukama do vlasů a s ječivým výkřikem se svalil
na zem a svíjel se, oči v sloup a rty pokryté pěnou.
Vyděšené děti se usedavě rozplakaly; ale stařena, která až dosud
zůstávala tak klidná, jako by byla ke všemu, co se kolem ní děje, úplně hluchá, je nyní hrozbami utišila. Uvolnila nákrčník muži, který
ještě stále ležel na zemi, a připotácela se k pohřebníkovi.
„To byla moje dcera,“ pohodila stařena hlavou směrem k mrtvole a při řeči se usmívala se slabomyslnou poťouchlostí, v takovém
prostředí ještě příšernější než sama přítomnost smrti. „Bože, bože!
Jestli to není divná věc, že já, co jsem ji přivedla na svět, a to jsem
už měla svoje leta, jsem pořád naživu a veselá, a ona tady zatím
leží studená a ztuhlá! Bože, bože  když to jeden pováží, vždyť to
je zrovna jako dívadlo  zrovna jako dívadlo!“
Zatímco se ten bědný tvor ve svém hrůzném veselí pochichtával
a huhlal, pohřebník se obrátil k odchodu.
„Počkejte, počkejte!“ zadržela ho stařena hlasitým šeptem. „Kdypak ji pochováte? Zejtra nebo pozejtří, nebo ještě dneska? Já ji
připravila do truhly, víte, musím ji taky doprovodit. Pošlete mi
nějaký velký plášť  nějaký hodně teplý  venku je ukrutná zima.
Taky by se patřily koláče a víno, než půjdem! Ale co! Pošlete aspoň
kus chleba  jenom bochníček chleba a hrníček vody! Dostanem
kus chleba, můj milý?“ vyhrkla dychtivě a chytila pohřebníka za
kabát, když znovu vykročil ke dveřím.
„Ano, ano,“ přikývl pohřebník, „to se rozumí. Všechno, co budete
chtít.“ A vytrhl se stařeně z ruky, popadl Olivera, a táhna ho za sebou
odkvapil.
 58 
Nazítří (když se rodině mezitím dostalo výpomoci v podobě
dvouliberního bochníčku chleba a kusu sýra, jež jim osobně přinesl
sám pan Bumble) Oliver a jeho pán se vrátili do bídného příbytku,
kam se před nimi již dostavil pan Bumble v doprovodu čtyř mužů
ze špitálu, kteří měli dělat nosiče. Přes stařeniny i mužovy cáry
přehodili starý černý plášť, a když holou rakev zašroubovali, zdvihli
si ji nosiči na ramena a vynesli ji na ulici.
„A teď musíte hezky přišlápnout, babi!“ zašeptal Sowerberry
stařeně do ucha. „Máme krapet zpoždění, víte, a to nejde, nechat
velebníčka čekat. Tak kupředu, mládenci  čím rychlej, tím líp!“
Na takový příkaz vyrazili nosiči se svým lehkým břemenem mírným klusem a oba truchlící pozůstalí se jim drželi tak nablízku, jak
jen stačili. Pan Bumble a Sowerberry rázovali svižným krokem pochodovým kousek napřed a Oliver, který neměl tak dlouhé nohy jako
jeho pán, běžel vedle.
Avšak potřeba spěchat nebyla tak naléhavá, jak si pan Sowerberry
dělal starosti neboť když dorazili do odlehlého kouta hřbitova, vněmž
bujely kopřivy a kde se kopaly obecní hroby, kněz se dosud nedostavil
akostelník, který se hřál uohně vsakristii, zřejmě nepovažoval za nijak
nepravděpodobné, že může trvat snad hodinu i víc, než kněz přijde.
Postavili tedy máry na kraj hrobu a oba truchlící pozůstalí stáli v rozblácené hlíně a v studeném mrholivém dešti trpělivě čekali, zatímco si
otrhaní kluci, které tato podívaná přilákala na hřbitov, mezi náhrobními
kameny hráli hlučně na schovávanou nebo si zpestřovali zábavu tím, že
přeskakovali rakev sem a tam. Protože pan Sowerberry a Bumble byli
osobní přátelé kostelníkovi, seděli s ním u ohně a četli noviny.
Když konečně uplynulo něco přes hodinu, bylo vidět pana Bumbla,
Sowerberryho a kostelníka utíkat k hrobu. Hned vzápětí se objevil
kněz, který si ještě v chůzi oblékal komži. Potom pan Bumble, aby
zachoval dekorum, zmaloval několik kluků a ctihodný důstojný pán,
když odříkal z pohřební agendy tolik, kolik se dalo směstnat do čtyř
minut, podal svou komži kostelníkovi a zase odešel.
 59 
„Tak, Bille, hotovo!“ vyzval pan Sowerberry hrobníka. „Zaházet!“
To nebyl úkol nijak tuze těžký, protože hrob byl již tak plný, že
nejhořejší rakev spočívala jen pár stop pod povrchem. Hrobník
nahrnul hlínu do jámy, lehce ji tu a tam udupal, hodil si lopatu přes
rameno a odešel; v jeho šlépějích odešli kluci za velmi hlasitého
hubování a reptání, že mají tak brzo po legraci.
„Pojďte, milý brachu!“ řekl Bumble a poklepal muži na záda.
„Chtěj hřbitov zavřít.“
Muž, který od chvíle, kdy zaujal místo na pokraji hrobu, neučinil
ani sebemenší pohyb, sebou nyní škubl, zdvihl hlavu, vypoulil oči
na osobu, která ho oslovila, popošel několik kroků  a v mdlobách
se skácel na zem. Bláznivá stařena byla příliš zaujata nářkem nad
ztrátou pláště (který jí pohřebník zase stáhl z ramen), než aby muži
věnovala pozornost; proto na něj vychrstli konev studené vody,
a když přišel k sobě, vyvedli ho šťastně ze hřbitova, zamkli vrata
a rozešli se každý svou cestou.
„No, Olivere,“ zeptal se Sowerberry, když se spolu vraceli domů,
„jak se ti to líbí?“
„Moc pěkně děkuju, pane,“ odpověděl Oliver se značným váháním.
„Ale nijak zvlášť, prosím.“
„Hm, však si na to časem zvykneš, Olivere,“ řekl Sowerberry. „Až
si na to zvykneš, chlapče, tak ti to ani nepřijde.“
Oliver se v duchu zvědavě ptal, trvalo‑li hodně dlouho, než si
na to zvykl pan Sowerberry. Ale uznal za moudřejší nechat si tu
otázku pro sebe, a tak se mlčky vracel do krámu a přemítal o všem,
co právě viděl a slyšel.
 60 
Kapitola šestá
Oliver, vydrážděný Noemovým špičkováním, vzchopí se k činu
a uvede Noema v značný úžas
Když vypršel zkušební měsíc, byl Oliver smluvně zavázán v učení.
Byl právě pěkně nezdravý čas. Řečeno obchodnicky, rakve byly
v kurzu  a v průběhu několika týdnů si Oliver osvojil značnou
míru zkušeností. Úspěch páně Sowerberryho důmyslného nápadu
předstihl i jeho nejrůžovější naděje. Ani nejstarší obyvatelé města
nepamatovali dobu, kdy by byla spála zuřila v takovém rozsahu
a kosila tolik dětských životů, a mnoho bylo truchlivých průvodů,
v jejichž čele kráčel k nepopsatelnému obdivu a pohnutí všech
matek v městě malý Oliver se smutečním fáborem, splývajícím mu
z klobouku až po kolena. A poněvadž provázel svého mistra i při
většině jím vypravovaných pohřbů osob dospělých, aby si osvojil
ono rozvážné chování a naprostou citovou sebekázeň, jež jsou pro
dokonalého pompfunébra nezbytné, měl Oliver hojně příležitostí
povšimnout si skvělé odevzdanosti a statečnosti, s níž někteří duševně silní lidé snášejí svá utrpení a ztráty.
Například když Sowerberry dostal objednávku na vypravení
pohřbu nějaké bohaté staré dámy nebo pána, obklopených zástupem pozůstalých synovců a neteří, jež bylo po dobu nebožtíkovy
předchozí nemoci naprosto vyloučeno utěšit a jejichž zármutek byl
i v situacích naprosto veřejných absolutně nepotlačitelný, jak jen
byli sami mezi sebou, přímo oplývali štěstím  byli úplně veselí
a spokojení a bavili se spolu tak nenuceně a radostně, jako by se nebylo stalo ani to nejmenší, co by je skličovalo. Také manželé snášeli
ztrátu manželky s klidem vskutku hrdinským. A manželky se zase
strojily do smutku za manžela, jako by se místo všeho truchlení
 61 
v rouše žalu byly rozhodly učinit z něho úbor co možná slušivý
a svůdný. Rovněž bylo možno pozorovat, že se dámy a pánové, kteří
byli po dobu pohřebního obřadu neskonalým zármutkem málem
bez sebe, vzpamatovali téměř tím okamžikem, kdy došli domů,
a úplně se uklidnili, dříve než počajovali. To všechno byla podívaná
velice libá a poučná a Oliver na to hleděl s velkým obdivem.
Že by příklad těch dobrých lidí přivedl Olivera Twista k odevzdanosti, to se nemohu odvážit tvrdit, ač jsem jeho životopisec, ani se
sebemenší jistotou; s naprostou určitostí však mohu říci, že se po
dlouhé měsíce trpělivě a pokorně podroboval nadvládě a týrání ze
strany Noema Claypola, který s Oliverem zacházel čím dál tím hůř,
když v něm teď okolnost, že nováček povýšil k černé holi a klobouku s fáborem, kdežto on, starší učeň, trčí stále v koženkách a chudinské placaté čepici, probudila silnou řevnivost. Karolína s ním
jednala zle, protože s ním jednal zle Noe, a paní Sowerberryová byla
jeho vysloveným nepřítelem, protože pan Sowerberry byl hotov
být mu přítelem. A tak, s touto trojicí na jedné straně a se záplavou
pohřbů na druhé, nebylo Oliverovi ani zdaleka tak blaze jako tomu
příslovečnému prasátku v žitě.
A nyní přicházím k velmi důležité epizodě v Oliverově životě;
mám totiž zaznamenat událost zdánlivě snad nepatrnou a bezvýznamnou, která však nepřímo způsobila podstatný obrat ve všech
jeho budoucích vyhlídkách i osudech.
Jednoho dne sešli Oliver a Noe v obvyklou hodinu jídla do kuchyně, aby pohodovali na kousku skopové pečeně  půldruhé libry
nejhoršího masa od krku  když vtom paní zavolala na Karolínu a ta
odešla. Tak nastala chvilka čekání, o níž se Noe Claypole, protože
měl hlad a zlost, domníval, že jí nemůže využít k žádnému užitečnějšímu účelu než k dráždění a týrání malého Olivera Twista.
Dychtiv této nevinné zábavy, položil Noe nohy na ubrus, vykrákal
Olivera za vlasy, zakroutil mu uši a projevil názor, že Oliver je zmije;
dále mu oznámil svůj úmysl přijít se podívat, až ho budou věšet, ať
 62 
už k té vítané události dojde kdykoli, a potom začal s všelijakým
jiným malicherným popichováním, jak už takový zlomyslný a zanedbaný obecní nadanec jako on dovede. Ale když žádná ta špička
nevyvolala kýžený účinek a Olivera nerozplakala, pokusil se Noe
být ještě šprýmovnější  a v této snaze učinil to, co mnozí laciní
vtipálkové zdaleka vyhlášenější než Noe činívají dodnes, chtějí‑li
být zábavní. Začal špičky ladit urážlivěji.
„Hele, špitálníku,“ řekl Noe, „jak se vede mámě?“
„Je už nebožka,“ odpověděl Oliver. „Neopovažujte se o ní přede
mnou mluvit!“
Při těch slovech Oliver zčervenal, dech se mu zrychlil a kolem úst
a chřípí mu podivně hrálo, v čemž pan Claypole spatřoval nespornou bezprostřední předzvěst prudkého výbuchu pláče. Pod tímto
dojmem opakoval svůj útok.
„Na co umřela, špitálníku?“ zeptal se Noe.
„Puklo jí prý srdce, říkaly některé naše staré opatrovnice,“ odpověděl Oliver, spíš jako by mluvil sám k sobě než odpovídal Noemovi.
„Myslím, že vím, jaké to musí být, na tohle umřít!“
„Trala‑lalá!“ výskl si Noe, když se Oliverovi po tváři skutálela slza.
„Co tě tak najednou rozbrečelo, ty fňukno jedna špitálnická?“
„Jistě ne vy,“ odsekl Oliver a chvatně si slzu utřel. „To ať vás ani
nenapadne.“
„Aha, ne já, chm!“ poškleboval se Noe.
„Ne, vy ne,“ opáčil Oliver zostra. „Teď už dost! Už dál o ní ani
slovo  to vám radím!“
„To mi radíš?“ zvolal Noe. „Heleme! To mi radíš! Nebuď drzej,
špitálníku. A kvůli mámě! Ta tvoje, to byl čistej ptáček, povedenej!
Co mám povídat!“ A tu Noe pokýval významně hlavou a ohrnul
přitom mrňavý červený nos tolik, kolik v daném případě dokázalo
soustředěné vypětí vší svalové činnosti.
„To víš, špitálníku,“ pokračoval Noe, Oliverovým mlčením osmělený, a hovořil uštěpačným tónem líčeného soucitu, tónem ze všech
 63 
na světě nejprotivnějším. „To víš, špitálníku, dnes se s tím nedá
nic dělat  a to se ví, ty jsi s tím nemoh nic dělat ani tenkrát  a je
mi hrozně líto  a samozřejmě je to líto nám všem  a hrozně tě
litujem. Ale jistě víš, špitálníku, že tvoje máma byla skrz naskrz
špatná ženská.“
„Co jste to povídal?“ zeptal se Oliver a zdvihl oči.
„Že byla skrz naskrz špatná ženská, špitálníku,“ odpověděl Noe
chladnokrevně. „A má to vlastně mnohem lepší, že tenkrát umřela,
nebo jináč by byla robotila na nucený práci v Bridewellu nebo by
ji vypověděli do trestanecký kolonie nebo už dnes visela  a to je
snad ze všeho nejpravděpodobnější, no ne?“
Vztekem nachově rudý Oliver vyskočil, převrhl židli a stůl, popadl Noema za hrdlo a v zuřivosti svého hněvu jím cloumal, až
výrostkovi cvakaly zuby v ústech; potom soustředil všechnu sílu
do prudké rány a srazil ho na zem.
Ještě před minutou vypadal hoch docela na tichého, krotkého,
ušlápnutého beránka, kterého z něho drsné zacházení udělalo. Ale
nyní v něm konečně vzplanul oheň; surová urážka jeho zemřelé matky mu rozbouřila krev do varu. Prsa se mu dmula, držel se zpříma,
oči mu svítily živostí; byl to najednou úplně jiný člověk, jak tu tak stál
a probodával pohledem zbabělého trýznitele, který se mu teď krčil
u nohou a jemuž čelil s odvahou, jakou u sebe v životě ještě nepoznal.
„On mě zamorduje!“ blábolil Noe. „Karolíno! Paní mistrová!
Ten novej kluk mě tady vraždí! Pomoc! Pomoc! Oliver se zbláznil!
Ka‑ro‑lí‑nóó!“
Na Noemovo vřeštění se ozval hlasitý výkřik Karolíny a ještě
hlasitější výkřik paní Sowerberryové; první jmenovaná se přiřítila
do kuchyně postranními dveřmi, kdežto druhá zůstala stát na schodech a vyčkávala, dokud nenabude úplné jistoty, že sejít až dolů
neznamená ohrožení lidského života.
„Hó, ty kluku ničemná!“ ječela Karolína a popadla Olivera vší
silou, která se přibližně rovnala síle prostředně silného muže ve
 64 
zvlášť dobré kondici. „Hó, ty lumpe jeden o‑hav‑ná, ne‑vděč‑ná,
mor‑dýř‑ská!“ A za každou slabikou dala Oliverovi ránu, div si
ruku nevymkla, a pro gaudium9
 společnosti ji doprovodila vřísknutím.
Karolínina pěst rozhodně nebyla lehká; ale aby se snad nestalo,
že by na zkrocení Oliverovy zuřivosti nestačila, vpadla nyní paní
Sowerberryová do kuchyně a jednou rukou jí ho pomáhala držet
a druhou mu drápala obličej. Za tohoto příznivého stavu okolností
se Noe zvedl ze země a mlátil ho pěstmi zezadu.
To byla ovšem námaha tuze vysilující, aby mohla trvat dlouho.
Když se všichni vyčerpali a neměli již sil mlátit ani sápat, odvlekli
Olivera, který se vzpíral a křičel, ale ani v nejmenším zastrašeného, do sklípka na smetí a tam ho zamkli. Po tomto výkonu se paní
Sowerberryová zhroutila na židli a propukla v pláč.
„Propána, omdlívá!“ zvolala Karolína. „Sklenici vody, Noe! Honem,
broučku!“
„Ach, Karolíno!“ sípala paní Sowerberryová, co mohla a jak se
dalo, neboť ze sebe sotva vypravila řeč pro nedostatek dechu
a nadbytek studené vody, kterou jí Noe polil hlavu a ramena. „Ach,
Karolíno, to štěstí, že nás všechny nepovraždil ve spaní!“
„Svatá pravda, paní, ukrutný štěstí!“ zněla služčina odpověď.
„Jenom doufám, že tohle pána naučí, aby si už nikdá nebral tyhle
stvůry, co se roděj, jen aby od samý kolíbky vraždily a loupily.
Chudinka Noe! Div že ještě dejchal, paní, když jsem přiběhla.“
„Ubožáček!“ přisvědčila paní Sowerberryová a podívala se soucitně na obecního nadance.
Noe, jehož nejhořejší knoflík u vesty byl přibližně na stejné výši
s temenem Oliverovy hlavy, si za tohoto litování, jímž ho obě ženy
oblažovaly, mnul spodem obou zápěstí oči a vyloudil několik dojemných slz a škytavých vzlyků.
9  Veselí, veselá zábava. Pozn. red.
 65 
„Co si jen počnem?“ zabědovala paní Sowerberryová. „Pán není
doma, v celým domě není jediný mužský a kluk v deseti minutách
dveře vykope.“ Oliverovy zuřivé nápory proti zmíněným sbitým
prknům nasvědčovaly, že tento výsledek je vysoce pravděpodobný.
„Krindáčka! To nevím, paní,“ odpověděla Karolína, „leda snad,
abysme poslali pro policii.“
„Nebo pro vojsko,“ navrhl pan Claypole.
„Ne, ne,“ rozhodla paní Sowerberryová, jíž právě vytanul v mysli
Oliverův dávný přítel. „Utíkej k panu Bumblovi, Noe, a řekni mu, aby
sem okamžitě přišel a nepromeškal ani minutku  čepici nech bejt
a maž, honem! Na tej modřině na oku si můžeš po cestě držet nůž.
Tak ti nenaskočí taková boule.“
Noe se nezdržoval, aby něco odpověděl, nýbrž ihned vyrazil
plným tempem, a vskutku velice udivilo chodce, kteří byli právě
venku, když viděli obecního nadance bez čepice na hlavě a s kudlou
přitisknutou na oko ztřeštěně pádit ulicemi.
 66 
Kapitola sedmá
Oliver setrvává ve vzpurnosti
Noe Claypole uháněl ulicemi, co mu nohy stačily, a ani jedinkrát
se nezastavil, aby popadl dech, dokud nedorazil k vratům špitálu.
Když si tam minutku dvě odpočinul, aby naschráněl pořádnou zásobu prudkých vzlyků na působivou ukázku slz a zděšení, zabouřil
hlučně na dvířka ve vratech a stařičkému špitálníkovi, který mu
otevřel, ukázal tvář tak utrápenou, že i ten, ačkoli po většinu času
kolem sebe neviděl nic jiného než utrápené tváře, s úžasem ucouvl.
„Ale, ale, co je mu, mládenečkovi?“ podivil se starý špitálník.
„Pane Bumble! Pane Bumble!“ vřeštěl Noe s dobře hranou hrůzou a hlasem tak pronikavým a rozčileným, že se jeho křik donesl
k sluchu samého pana Bumbla, který byl náhodou docela nablízku,
ale dokonce ho vylekal do té míry, že se přihnal na dvůr bez svého
dvouroháku  což je okolnost velice zvláštní a pozoruhodná, neboť
ukazuje, že i serbusa, zapůsobí‑li na něj nenadálý a mocný zevní
popud, může postihnout chvilková pohroma toho rázu, že ztratí
sebevládu a zapomene na osobní důstojnost.
„Ach, pane Bumble, prosím vás!“ volal Noe. „Oliver prosím  Oliver
nám “
„Cože? Cože?“ přerušil ho pan Bumble a v kovových očích mu
kmitl záblesk radosti. „Snad neutek  snad vám neutek, Noe, nebo
jo?“
„Ne, prosím, pane, ne. Neutek nám, prosím, ale řádí nám tam jako
vzteklej,“ odpověděl Noe. „Chtěl mě zamordovat, pane  a potom
chtěl zamordovat Karolínu  a potom paní mistrovou. Achich, ta
bolest! Hrozná bolest, prosím! Ukrutná, hrozitánská, pane!“ Tu se
Noe začal svíjet a kroutit tělo do přerozmanitých pozic hodných
 67 
úhoře, čímž dával panu Bumblovi názorně na srozuměnou, že
následkem násilného a krvelačného napadení Oliverem Twistem
utrpěl těžká vnitřní zranění a pohmožděniny, jejichž vinou právě
snáší nesnesitelná muka.
Když Noe viděl, že novina, kterou přináší, pana Bumbla úplně
ohromuje, zesílil její účinek ještě tím, že nad svými strašlivými
ranami začal hořekovat desetkrát hlasitěji než předtím, a když zahlédl, že po dvoře jde nějaký pán v bílé vestě, dal svému nářku notu
tragičtější než kdy dřív; správně totiž usoudil, že upoutat pozornost
shora řečeného pána a roznítit jeho hněv bude vysoce užitečné.
Pánovu pozornost upoutal vskutku velmi brzy, neboť pán ušel
sotva tři kroky, než se hněvivě obrátil a ptal se, proč ten kluk ničemná
tak vyje a proč ho pan Bumble neobšťastní něčím, co by takto označený sled pronikavých výkřiků změnilo v počínání nedobrovolné.
„To je jeden ubohej hoch z chudinský školy, prosím,“ odpověděl
pan Bumble, „kterýho málem zavraždil  jen o vlásek, pane  náš
malej Twist.“
„I ďasa!“ zvolal pán v bílé vestě a prudce se zastavil. „Já to věděl!
Hned od samého začátku jsem měl takovou zvláštní předtuchu, že
ten zbůjník raubířská skončí jednou na šibenici!“
„Rovněž se, prosím, pokusil zavraždit služebnou,“ pokračoval pan
Bumble s popelavě bledou tváří.
„A naši mistrovou,“ dodal pan Claypole.
„A pana mistra taky, říkals to myslím, Noe, ne?“ přisadil si pan
Bumble.
„Ne, toho ne! Mistr není doma, jináč by ho byl zabil taky,“ odpověděl Noe. „Povídal, že chce.“
„Hm! Tak on povídal, to že chce, ano, hošíčku?“ vyptával se pán
v bílé vestě.
„Ano, pane,“ přikývl Noe. „A pěkně prosím, pane, mistrová se dává
ptát, jestli by pan Bumble neměl chvilku čas, aby k nám zaskočil, teď
hned, a zpráskal ho  protože pán není doma.“
 68 
„Jistěže, hošíčku, jistěže,“ přisvědčil pán v bílé vestě s blahosklonným úsměvem a pohladil po vlasech Noema, který měl hlavu
asi o tři palce výš než on. „Jsi hodný hoch  moc hodný hoch. Na,
tumáš měďák. A vy, Bumble, skočte hned k Sowerberryovým s holí
a podívejte se, co by bylo nejlepší. A nešetřete ho, Bumble.“
„Ne, to jistě ne, pane,“ slíbil serbus a upravoval si dratvové ovinutí, které pro účely obecních výprasků chránilo dolní konec jeho
rákosové hole.
„A Sowerberrymu řekněte, aby ho taky nešetřil. Bez jelit a bez
modřin s ním do smrti nic nesvedou,“ připomněl pán v bílé vestě.
„Buďte bez starosti, pane,“ odpověděl serbus. A poněvadž úprava
dvourohého klobouku i hole k spokojenosti jejich majitele tou dobou skončila, pan Bumble a Noe Claypole se co nejrychleji odebrali
do krámu pohřebníkova.
Tam se zatím stav věcí ani v nejmenším nezlepšil. Sowerberry se
dosud nevrátil a Oliver s nezmenšenou vervou stále kopal do sklepních dveří. Zprávy o jeho sveřepé divokosti zněly v podání paní
Sowerberryové a Karolíny tak děsivě, že pan Bumble pokládal za
moudré, dříve než otevře dveře, s Oliverem vyjednávat. K tomu cíli
kopl, jako úvodem, zvenčí do dveří; potom přiložil ústa ke klíčové
dírce a hlubokým a důstojným hlasem pravil:
„Olivere!“
„Honem, hned mě pusťte ven!“ odpověděl Oliver zevnitř.
„Znáš tenhle hlas, Olivere?“ zeptal se pan Bumble.
„Ano,“ přisvědčil Oliver.
„A nebojíš se ho, panáčku? Netřeseš se celej, když mluvím?“ ptal
se dál pan Bumble.
„Ne!“ opáčil Oliver neohroženě.
Odpověď tak odlišná, než jakou očekával, že z něho dostane,
a než jakou byl zvyklý slýchat, pana Bumbla nemálo zarazila.
Ustoupil od klíčové dírky, vypjal se k plné výši a s němým úžasem
hleděl z jednoho ze tří přihlížejících na druhého.
 69 
„Věřte mi, pane Bumble, to musí bejt magor,“ řekla paní Sowerberryová. „Žádnej hoch, co je jen trochu při smyslech, by si netroufal
s vámi takhle mluvit.“
„Žádnej magor,“ odpověděl pan Bumble po chviličce hlubokého
přemítání. „To je maso.“
„Cože?“ zvolala paní Sowerberryová.
„Maso, paní, to dělá maso,“ opakoval pan Bumble s přísným důrazem. „Vy jste ho překrmovala, paní. Vypěstovala jste v něm umělou
duši a ohnivost, paní, nepatřičnou pro osobu jeho stavu  jak vám
povědí vejboři, paní Sowerberryová, sami praktický filozofové.
K čemu jsou obecním chudákům duše nebo ohnivost dobrý? Dávno
stačí, že jim necháváme živý tělo. Kdybyste byla kluka živila ovesnou kaší, nebylo by k tomuhle došlo, milá paní!“
„Božínku, božínku,“ vyhrkla paní Sowerberryová a zdvihla zbožně oči ke stropu kuchyně. „Tohle má jeden z toho, když je štědrej!“
Štědrost paní Sowerberryové vůči Oliverovi záležela v tom, že
ho přebohatě obdarovala všemi ničemnými zbytky a odpadky,
které by nikdo jiný nejedl, a osvědčila tedy značnou míru pokory
a sebezapření, ponechala‑li na sobě dobrovolně těžkou obžalobu
vznesenou panem Bumblem  ačkoli se, abychom k ní byli spravedliví, řečeným jednáním ať myšlenkou, slovem či skutkem ani
v nejmenším neprovinila.
„Inu jo,“ pokračoval pan Bumble, když paní opět snesla oči k zemi,
„teď se dá dělat jenom jedno, co já vím  nechat ho nějakej den
v tom sklepě, až hladem krapet zkrotne, a pak ho pustit a celej čas,
co bude v učení, ho krmit ovesnou kaší. Pochází ze špatný rodiny.
Vejbušný nátury, paní Sowerberryová! Povídala opatrovnice i doktor, že ta jeho matka, než došla k nám, musela překonat takový
potíže a bolesti, že by to každou slušnou ženskou bylo zabilo už
kolik neděl dřív.“
V tomto stadiu páně Bumblových výkladů začal Oliver, který
slyšel jen tolik, aby rozeznal, že padla nějaká další narážka na jeho
 70 
matku, znovu kopat do dveří tak zuřivě, že přehlušil všechny ostatní
zvuky. V tu kritickou chvíli se vrátil Sowerberry. Když mu vylíčili
Oliverovo provinění  s takovými nadsázkami, jaké dámy považovaly za nejpůsobivější k tomu, aby roznítily jeho hněv  v mžiku
odemkl dveře, popadl vzpurného učedníka za límec a vyvedl ho
ze sklípku.
Oliver měl od bití, které prve dostal, potrhané šaty, obličej téměř
jednu modřinu a škráb a vlasy rozcuchané a shrnuté do čela, ale
hněvivý ruměnec mu z tváře dosud nevymizel  a když ho mistr
vytáhl z jeho vězení, mračil se vyzývavě na Noema a vypadal zcela
nebojácně.
„Jsi mi ty pěknej panáček, jen co je pravda!“ řekl Sowerberry,
zacloumal přitom Oliverem a vlepil mu pohlavek.
„Nadával mé mamince,“ hájil se Oliver.
„No a kdyby, tak co na tom, ty lotřisko jedno nevděčný?“ namítla
paní Sowerberryová. „Ta si to zaslouží, co o ní říkal, ba ještě horší
věci.“
„Nezaslouží,“ odporoval Oliver.
„Zaslouží!“ stála na svém paní Sowerberryová.
„To je lež!“ ohradil se Oliver.
Z očí paní Sowerberryové vyhrkl příval slz.
Tento příval slz neponechával panu Sowerberrymu žádnou
volbu. Každému zkušenému čtenáři musí být naprosto jasné, že
kdyby byl s nejvýš přísným potrestáním Olivera i jen okamžik váhal,
byl by podle všech dosavadních zjištěných případů manželských
kontroverzí býval surovec, nelidský manžel, sprostá kreatura,
bídné mužské pimprle a mnoho jiných roztomilých charakterů,
tuze četných, abychom je mohli v mezích této kapitoly vyjmenovat.
Máme‑li k němu být spravedliví, byl, pokud sahala jeho moc  tuze
rozsáhlá nebyla  chlapci přátelsky nakloněn; snad proto, že to bylo
v zájmu jeho podniku, snad proto, že jeho žena neměla chlapce ráda.
Ale příval ženiných slz mu neponechával žádnou jinou možnost,
 71 
dal tedy Oliverovi na místě výprask, který uspokojil i samu paní
Sowerberryovou a učinil následující páně Bumblovo použití obecní
hole poněkud zbytečným. Na zbytek dne ho zamkli do přístěnku za
kuchyní a tam ve společnosti pumpy a krajíčku chleba pobyl až do
večera, kdy ke dveřím přistoupila paní Sowerberryová, pronesla
před nimi několik poznámek, pro památku jeho matky rozhodně ne
lichotivých, apotom nahlédla do kumbálu a za Noemova iKarolínina
posměchu a špičkování ho hnala nahoru na jeho smutné lůžko.
Teprve když zůstal o samotě v tichu a klidu pohřebníkovy ponuré dílny, povolil Oliver citům, jaké lze očekávat, že se v pouhém
dítěti, zažilo‑li takové nakládání jako on toho dne, pravděpodobně
probudí. Jejich úštěpky vyslechl s výrazem opovržení, jejich rány
snesl bez jediného hlesu  neboť cítil v prsou kypět onu hrdost,
která by v něm byla zdusila výkřik až do posledního dechu, i kdyby
ho byli pekli zaživa. Ale nyní, když nebylo živé duše, která by ho
viděla nebo slyšela, padl na kolena na zem, skryl obličej v rukou
a plakal slzy tak hořké, jaké  dej Bůh pro dobro člověčenstva 
nechť málokterý tak mladý tvor má kdy příčinu před ním prolévat.
Dlouhou dobu zůstal Oliver bez hnutí vkleče. Když konečně vstal,
plamen svíčky již blikal v důlku svícnu. Opatrně se kolem sebe rozhlédl, pozorně poslouchal a potom tichounce uvolnil u dveří závory
a zadíval se ven.
Byla studená, tmavá noc. Hvězdy připadaly chlapcovým očím od
země vzdálenější, než jak je kdy dosud viděl; bylo bezvětří; a temné
stíny, které na zem vrhaly stromy, vypadaly ve své strnulé nehybnosti
jako hrobky a mrtvoly. Zlehka dveře zase zavřel. A když ještě využil
dohasínajícího světla svíčky k tomu, aby si do šátku svázal těch pár
hadříků, které na sebe měl, posadil se na lavici a čekal na ráno.
S prvním paprskem denního světla, který se prodral štěrbinami v okenicích, Oliver vstal a opět odjistil dveře. Jediné bázlivé
ohlédnutí  jediné zaváhání  a již dveře za sebou zavřel a byl na
volné ulici.
 72 
Podíval se vpravo, podíval se vlevo, na vážkách, na kterou stranu
prchat. Vzpomněl si, že vídal formanské vozy, odjíždějící z města,
plahočit se do kopce. Pustil se tedy týmž směrem, a když dorazil
k pěšině vedoucí přes pole, o níž věděl, že kus dál se opět spojuje
se silnicí, zahnul na ni a rychlým krokem se vzdaloval.
Dobře si Oliver pamatoval, jak po téže pěšině klusal vedle pana
Bumbla, když ho tenkrát odváděl z útulku do špitálu. Cesta ho vedla
přímo kolem toho domku. Srdce se mu prudce rozbušilo, když na to
vzpomínal, a málem se rozhodl vrátit. Ale ušel už dlouhý kus cesty
a ztratil by spoustu času, kdyby to udělal. Ostatně je tak časně, že
je moc málo nebezpečí, že by ho mohl někdo vidět; kráčel tedy dál.
Konečně došel k domku. Nikde nebylo známky, že by jeho
obyvatelé byli v tak časnou hodinu již vzhůru. Zastavil se, nahlédl
do zahrady. Na jednom malém záhonu plelo nějaké dítě; když se
Oliver zastavil, zvedlo bledou tvářičku a ukázalo obličej jednoho
z jeho bývalých druhů. Oliver pocítil radost, že ho vidí, dřív než
odejde  neboť ačkoli klučina byl mladší než on, býval to jeho oddaný kamarád a společník při hrách. Přemnohokrát spolu sdíleli
trest bití, hladovění a zavření.
„Tiše, Dicku,“ šeptl Oliver, když hošík přiběhl k brance a prostrčil mezi tyčkami hubenou ručičku, aby se s ním uvítal. „Je někdo
vzhůru?“
„Nikdo, jenom já,“ odpovědělo dítě.
„Nikomu ani muk, Dicku, žes mě viděl!“ pokračoval Oliver. „Utekl
jsem jim. Tlučou mě a týrají mě, Dicku  a tak si jdu hledat štěstí
někam hodně daleko odsud. Kam, sám ještě nevím. Ale jsi hrozně
bledý, Dicku!“
„Slyšel jsem doktora, jak jim povídal, že brzo umřu,“ vysvětlovalo
dítě s mdlým úsměvem. „Mám ukrutnou radost, že tě vidím, drahý
Olivere, ale nezdržuj se, nezdržuj se!“
„Ne, ne, zdržím se jen, co ti dám sbohem,“ řekl Oliver. „Na shledanou, Dicku! Však se zas uvidíme, vím to! Aty budeš zdravý a šťastný!“
 73 
„To doufám,“ odpovědělo dítě. „Ale až umřu, dřív ne. Vím, že doktor musel mluvit pravdu, Olivere, protože se mi pořád tolik zdá
o nebi a o andělech a o laskavých tvářích, jaké nikdy nevidím, když
jsem vzhůru  Polib mě,“ vyhrklo dítě, když vylezlo na nízkou branku a prudce objalo Olivera kolem krku. „Sbohem, drahý Olivere!
Žehnej ti pánbůh!“
Toto požehnání splynulo ze rtů malého dítěte, ale bylo první,
které Oliver dosud v životě uslyšel svolávat na svou hlavu. A po
celou dobu všech protivenství a utrpení i starostí a zvratů svého
dalšího života na ně jedinkrát nezapomněl.
 74 
Kapitola osmá
Oliver putuje do Londýna. Po cestě se setká
s prapodivným mladým pánem
Oliver došel k přelízce, u níž polní pěšina končila, a znovu se octl na
veřejné silnici. Zatím už bylo osm hodin. Ačkoli měl město již téměř
pět mil za zády, až do samého poledne střídavě utíkal a schovával se
za křovím u silnice, protože se bál, že ho třeba pronásledují a chtějí
chytit. Teprve potom se posadil k odpočinku přímo na silnici vedle
milníku, a poprvé začal přemýšlet, kam nejlíp by měl jít hledat
živobytí.
Kámen, u kterého seděl, podával velkými písmeny informaci, že
z toho místa je rovných sedmdesát mil do Londýna. To jméno dalo
hochovým myšlenkám nový směr. Londýn! To známé ohromné
město! Tam by ho nikdo  ba ani sám pan Bumble  jaktěživ nenašel!
Často také slýchal starce ve špitále říkat, že žádný mládenec, když
není nekňuba, nemusí v Londýně třít bídu a že v tom obrovském
městě jsou možnosti, jak se uživit, o jakých ti, co vyrostli ve venkovských končinách, nemají ani ponětí. Je to prý místo jako stvořené
pro hocha bez domova, který jinak musí umřít na ulici, když mu
nikdo nepomůže. Zatímco mu tyto myšlenky táhly mozkem, čile
vyskočil a znovu se vydal na cestu.
Vzdálenost mezi sebou a Londýnem zmenšil o další plné čtyři míle,
než mu přišlo na mysl, kolik útrap ho ještě čeká, dříve než může
doufat, že k vytčenému cíli vůbec dojde. Protože na něj tato úvaha
neodbytně dotírala, zmírnil trochu krok a přemítal o svých prostředcích, jak se tam dostat. V ranečku měl kůrku chleba, režnou košilku
a dva páry punčoch; kromě toho v kapse měl jednu penci  dar od
Sowerberryho po jednom pohřbu, při němž se svého úkolu zhostil
 75 
nadobyčejně dobře. „Čistá košile,“ uvažoval Oliver, „je moc příjemná
věc  a ty dvoje spravené punčochy taky  a ten měďák taky  ale je to
dohromady slabá pomoc, když mám šlapat pětašedesát mil, a v zimě!“
Leč Oliverovy myšlenky, stejně jako se děje u většiny lidí, mu sice
dovedly nadmíru pohotově a barvitě předvést jeho potíže, byly však
úplně v koncích, měly‑li mu poradit nějaké možné řešení, jak je překonat; proto si Oliver po dlouhých úvahách, které neměly žádný valný
výsledek, přehodil raneček na druhé rameno a plahočil se dál.
Toho dne ušel Oliver dvacet mil a celý ten čas neměl v ústech
nic než tu kůrku suchého chleba a několik doušků vody, které si
vyprosil u dveří chalup při silnici. Když nadešla noc, zahnul na louku a s rozhodnutím přečkat tam do rána se schoulil v kupě sena.
Zpočátku byl vystrašený, neboť po holých polích truchlivě skučel
vítr; bylo mu zima a měl hlad a byl ve své samotě opuštěnější než
kdy dřív. Ale protože byl od celodenní chůze velmi unavený, brzy
usnul a zapomněl na útrapy.
Když druhý den ráno vstal, byl zimou celý zkřehlý a měl takový
hlad, že hned v první vesnici, kterou procházel, musel svůj měďák
vyměnit za bochníček chleba. Neušel víc než dvanáct mil, když se
znovu snesla noc. Chodidla měl rozbolavělá a nohy tak slabé, že se
pod ním třásly. Další nocí strávenou v tom mrazivém sychravém
vzduchu se jeho stav ještě zhoršil; když se nazítří ráno vydával na
další pouť, stěží za sebou vlekl nohy.
Na úpatí jednoho příkrého kopce čekal, až k němu dojede dostavník, a pak na venkovních cestujících žebral; ale jen málokteří
si ho vůbec povšimli, a to mu ještě řekli, aby počkal, až dojedou na
vrchol kopce, a pak aby jim ukázal, jak daleko doběhne za půlpenci. Ubohý Oliver se kousek cesty snažil dostavníku stačit, ale pro
únavu a rozbolavělé nohy to nedokázal. Když to venkovní pasažéři
viděli, zastrčili půlpenci zase zpátky do kapsy a prohlásili, že je
líný spratek a nic si nezaslouží. A dostavník odhrčel a zanechal za
sebou oblak prachu.
 76 
V některých vesnicích visely velké malované tabule s výstrahou,
že všechny osoby, které by v jejich obvodu žebraly, budou uvrženy
do šatlavy. To Oliverovi nahánělo ukrutný strach, a proto byl vždycky rád, když měl takovou vesnici co možná nejrychleji za sebou.
V jiných vesnicích obyčejně postával po zájezdních dvorech a smutně se díval na každého, kdo šel kolem; takové počínání zpravidla
končilo tím, že hostinská přikázala některému z postiliónů, kteří
tam právě lelkovali, aby toho cizího kluka vyhnal, protože by dala
krk, že přišel něco ukrást. Žebral‑li někde u sedláka, deset ku jedné, že mu pohrozili, že na něj poštvou psa. A ukázal‑li špičku nosu
v některém krámě, hned mluvili o serbusovi  z čehož se Oliverovi
rozbušilo srdce, až je cítil v ústech  velmi často po celé dlouhé
hodiny to jediné, co v nich vůbec cítil.
Pravda je, že nebýt jednoho bodrého výběrčího mýta a jedné
dobrácké staré paní, byla by Oliverovy útrapy zkrátila navlas stejná
událost, jaká kdysi ukončila útrapy jeho matky; jinými slovy byl by
s naprostou jistotou klesl mrtev na veřejné silnici. Ale mýtný mu dal
najíst chleba a sýra  a stará paní, která měla vnuka, jenž ztroskotal
na moři a nyní bloudil bos kdesi po dalekých končinách světa, se
nad ubohým sirotkem ustrnula a dala mu ze svého mála, co mohla,
ba víc než mohla, a to se slovy tak laskavými a něžnými a s tolika
slzami porozumění a soucitu, že se Oliverovi vryla do srdce hlouběji
než veškeré utrpení, které kdy zakusil.
Časně zrána sedmého dne po tom, kdy opustil své rodiště, vbelhal Oliver utrmáceným krokem do městečka Barnetu. Okenice byly
zavřené, ulice prázdná; ani živá duše dosud neprocitla k denní práci.
Právě vycházelo slunce v celé své oslnivé kráse; ale jeho světlo jen
ještě důrazněji chlapci připomínalo jeho osamělost a opuštěnost,
když si se zkrvavělýma nohama a celý uprášený sedl na práh jednoho domu.
Ponenáhlu se jedna okenice za druhou otevíraly, rolety v oknech
vytahovaly a po ulici začínali přecházet lidé. Tu a tam se některý
 77 
chodec zastavil a na okamžik se na Olivera zahleděl nebo se po něm
v spěšné chůzi kolem jen zvědavě ohlédl; ale nikdo mu sám od sebe
nepomohl, ba ani se nikdo neobtěžoval i jen zeptat, kde se tam bere.
K žebrání neměl Oliver odvahu. A tak seděl dál.
Už delší chvíli se takhle krčil na schodě před domem a divil se
velkému počtu hostinců (neboť každý druhý dům v Barnetu byla
hospoda, ať velká nebo malá), netečně pozoroval dostavníky projíždějící ulicí a právě dumal, jak se to zdá zvláštní, že v několika
málo hodinách hravě svedou to, co jeho stálo celý týden odvahy
a odhodlanosti, neúměrné jeho věku, než to dokázal, když vtom ho
vyburcovalo poznání, že se hoch, který kolem něho před několika
minutami lhostejně přešel, opět vrátil a nadmíru vážně si ho teď
z protější strany prohlíží. Zpočátku toho Oliver valně nedbal, ale
hoch setrvával v témž postoji upjaté pozornosti tak dlouho, že
Oliver zdvihl hlavu a jeho upřený pohled mu oplatil. Nato zamířil
hoch přes ulici, došel až těsně k Oliverovi a řekl:
„Těbůh, človíčku! Co se mele?“
Hoch, který tímto dotazem oslovil našeho malého poutníka, byl
asi stejného věku s ním; ale vypadal tak podivně, že podivnějšího
snad Oliver v životě ještě neviděl. Byl to hoch obličeje jaksepatří
všedního, s nosem pršatým a čelem nízkým, a vůbec mládeneček
tak umouněný, že víc už člověk nemohl chtít  ale tvářil se i choval
docela jako dospělý muž. Na svůj věk byl malé postavy, nohy měl
trochu do „o“ a oči malé, pichlavé, ošklivé. Klobouk měl posazený
na vršku hlavy tak lehce, že hrozil každým okamžikem spadnout 
a také by byl opravdu velmi často spadl, kdyby jeho nositel nebyl
měl ve zvyku co chvíli zručně škubnout hlavou a tím pošoupnout
klobouk zpátky na staré místo. Vězel v mužském kabátě, který mu
sahal bezmála na paty. Manžety měl zahrnuté až k lokti, aby vůbec
dostal ruce z rukávů ven  zřejmě s konečným cílem strčit si je do
kapes štruksových kalhot, neboť tam je také ustavičně měl. Byl to
rozhodně nejfuriantštější a nejnafoukanější mladý pán, jaký se kdy
 78 
v šněrovacích křampách tyčil do výšky čtyř stop a šesti palců, ne‑li
o něco méně.
„Těbůh, človíčku! Co se mele?“ zeptal se ten prapodivný mladý
pán Olivera.
„Mám hrozný hlad a jsem strašně unavený,“ odpověděl Oliver
a v očích mu při těch slovech stály slzy. „Mám za sebou dlouhou
cestu. Šlapu už celých sedm dní.“
„Šlapeš už sedm dní!“ opakoval mladý pán. „Aha, rozumím. Na
glejt od hlavouna, viď? Ale se mi zdá,“ dodal, když zpozoroval
Oliverův udivený pohled, „že vůbec nevíš, kdo je to hlavoun, co,
bobečku povedená?“
Oliver skromně odpověděl, že tím slovem slyšel vždycky nazývat
člověka s velkou hlavou.
„Tě péro, seš mi ty zajíc!“ zvolal mladý pán. „Hlavoun je přeci sudí,
a když šlapeš na glejt od hlavouna, tak to nejdeš rovnou kupředu,
ale dycinky vejš a vejš a nikdá už zpátky dolů. Copaks eště nikdá
nezkusil mlejn10?“
„Jaký mlýn?“ zeptal se Oliver.
„Jakej mlejn? No přeci mlejn  ten, co potřebuje tak málo místa,
že se vejde i do basy, a dycinky se točí veselej, když se lidem vede
bledě, než když jim je hej, anžto pak nesežene šlapáky. Ale heleď,“
řekl mladý pán, „potřebuješ něco na zob a máš ho mít. Mám sice
zrovinka dales  akorát jedinej šup a grešli  ale dokud stačej, tak
klopím a solím. Tak hopla, zvedni se na ty špády. No! a tradá!“
Když pomohl Oliverovi vstát, zavedl ho mladý pán do vedlejšího
kupeckého krámu a tam nakoupil slušnou porci krájené vařené
šunky a půlku čtyřliberního bochníka chleba čili, jak se sám vyjádřil, „štyrákovou placku“. Aby udržel šunku čistou a ochránil ji
před prachem, pomohl si důmyslným způsobem, totiž vyhloubil
v bochníku díru tím, že z něho vydloubl kus střídky, a nacpal šunku
10  Soud. (Ze staršího argotu.) Pozn. překl.
 79 
dovnitř. Potom si mladý pán strčil chléb pod paždí, zamířil do nedaleké malé hospůdky a zavedl Olivera až do výčepu v zadní části
domu. Tam jim na příkaz záhadného mladíčka přinesli korbel piva
a Oliver se na pobídku svého nového přítele pustil do jídla; krmil
se dlouho a s chutí a cizí hoch si ho při tom hodování chvílemi
pozorně prohlížel.
„Jdeš do Londýna?“ zeptal se cizí hoch, když Oliver konečně dojedl.
„Ano.“
„Máš kde bydlet?“
„Ne.“
„A peníze?“
„Nemám.“
Cizí hoch si hvízdl a vrazil ruce do kapes tak hluboko, jak mu to
jen rukávy velkého kabátu dovolily.
„Ty bydlíš v Londýně?“ zeptal se Oliver.
„Jo. Když jsem doma, tak jo,“ odpověděl hoch. „Podle mýho bys
potřeboval nějakej kutloch, kde by ses dneska vyspal, co?“
„To opravdu,“ přisvědčil Oliver. „Nespal jsem pod střechou, co
jsem odešel od nás.“
„Kvůli tomu si teda hlavu tejrat nemusíš,“ řekl mladý pán. „Ještě
dneska musím bejt v Londýně a znám tam jednoho slušnýho starýho pána, co tam žije, a ten ti dá nocleh zadarmo a jaktěživ se
nezeptá, co ti cinká v kapse  samo sebou když tě k němu přivede
nějakej fešák, kterýho von zná. A že by neznal mě? Kdepak! Ani co
by za nehet vešlo! Zaručeně ne! Ani pomyšlení!“
Mladý pán se usmál, jako by chtěl naznačit, že poslední kusé
výroky jsou jen laškovná ironie, a zároveň dopil pivo do dna.
Tato neočekávaná nabídka přístřeší byla tuze lákavá, aby jí Oliver
odolal; zvlášť když ihned po ní následovalo ujištění, že řečený starý pán nepochybně Oliverovi bez meškání opatří pěkné místo. To
vedlo k rozhovoru ještě přátelštějšímu a důvěrnějšímu, z něhož se
 80 
pak Oliver dověděl, že jeho nový přítel se jmenuje Jack Dawkins
a že je obzvláštním miláčkem a chráněncem postaršího pána shora
zmíněného.
Zevnějšek pana Dawkinse nevydával tuze příznivé svědectví
o výhodách, jež z náklonnosti jeho patrona plynou těm, které vzal
pod svou ochranu; ale poněvadž měl poněkud výstřední a nevázaný
styl řeči a navíc ještě přiznal, že mezi důvěrnými přáteli je lépe znám
pod přezdívkou „Ferina Lišák“, Oliver usoudil, že na jeho nového
známého, jakožto na tvora lehkovážně a zpustle založeného, byla
všechna mravní ponaučení jeho dobrodince až doposud vyplýtvána
nadarmo. Pod tímto dojmem si potají umínil, že si bude hledět co
možná nejrychleji získat dobré mínění starého pána, a pozná‑li,
že Lišák je nepolepšitelný  jak již nyní téměř s jistotou očekával,
že se ukáže  poděkuje se za čest všech dalších styků s ním.
Poněvadž John Dawkins měl námitky proti tomu, aby vkročili do
Londýna před setměním, bylo málem jedenáct hodin, než dorazili
k islingtonskému mýtu. Od Anděla přešli do St. Johns’s Road a z té
zahnuli do úzké ulice, která končí u divadla Sadler’s Wells; pak
se pustili po Exmouth Street a Coppice Row a dále úzkou uličkou
kolem špitálu a přes staroslavný plácek, který se kdysi honosil
jménem Hockley‑in‑the‑Hole; odtamtud zamířili do uličky Little
Saffron Hill a z té konečně do ulice Great Saffron Hill. Tou Lišák
pelášil rychlým krokem za ustavičného napomínání Olivera, aby se
mu držel těsně v patách.
Ačkoli měl Oliver až dost čím zaměstnávat pozornost, nechtěl‑li
ztratit svého vůdce z očí, přesto nemohl odolat, aby se několikrát
chvatně nerozhlédl po obou stranách ulice, jíž se ubíral. Špinavější
ani zbídačelejší končinu ještě v životě neviděl. Ulice byla velmi
úzká a blátivá a vzduch přesycený ohavnými pachy. Bylo v ní slušné
množství krámků; ale jak se zdálo, neměly na skladě žádný jiný artikl než ony houfy dětí, které se i v té pozdní noční hodině protahovaly mezi dveřmi hned sem, hned tam nebo vřeštěly uvnitř. Jediné
 81 
oázy, kterým se uprostřed té všeobecné pustoty očividně dařilo,
byly hospody a v těch se s plnou vervou rvala nejnižší irská chátra.
Průjezdy a slepé uličky, které tu a tam z hlavní ulice odbočovaly,
odhalovaly pohled na hloučky domů, kde se opilí mužové i ženy
doslova váleli ve špíně a z nejedněch domovních dveří se opatrně
vynořilo statné individuum, vydávající se podle všeho zdání na
výpravu jistě nijak zvlášť kalou nebo neškodnou.
Oliver se právě rozmýšlel, neměl‑li by raději vzít do zaječích,
když vtom došli na dolní konec ulice. Tu ho jeho průvodce chytil za
rameno, otevřel dveře jednoho domu v blízkosti uličky Field Lane,
vtáhl ho do chodby a zase dveře za nimi zavřel.
„Co je!“ křikl zdola nějaký hlas v odpověď na Lišákovo hvízdnutí.
„Príma terno!“ zněla Lišákova odpověď.
To bylo patrně nějaké heslo nebo znamení, že všechno je v pořádku, neboť na zadním konci chodby se na zdi mihlo světýlko
blikavé svíčky a z místa, odkud bylo vylomeno někdejší zábradlí
schodů do kuchyně, vykoukla mužská tvář.
„Jste dva,“ řekl muž, vystrčil svíčku ještě kus dál a zastínil si přitom oči. „Kdo je ten druhej?“
„Novej kamarád,“ odpověděl Jack Dawkins a přitáhl Olivera blíž.
„Kdes ho sebral? Odkud je?“
„Z Balíkova. Je Fagin nahoře?“
„Jo, zrovna třídí šňupáky. Tak alou nahoru!“ Svíčka se zase stáhla
zpátky a tvář zmizela.
S jednou rukou tápající kolem a s druhou sevřenou pevným
stiskem společníkovým zdolal Oliver se značnými obtížemi tmavé
a rozbité schody, po nichž jeho průvodce vyběhl se snadností a hbitostí, která svědčila o tom, že je dobře zná. Nahoře prudce otevřel
dveře nádvorního pokoje a vtáhl Olivera za sebou dovnitř.
Strop i stěny místnosti byly stářím a špínou úplně černé. Před
krbem stál obyčejný měkký stůl a na něm byla svíčka, zastrčená do
 82 
láhve od zázvorového piva, pár cínových korbílků, bochník chleba,
máslo a talíř. Na pánvi, postavené na ohni a provázkem přivázané ke
krbové římse, škvířivě syčelo několik klobásků a nad nimi, s opékací vidličkou v ruce, stál velmi starý scvrklý žid, jehož odpornou tvář
ničemných rysů stínila houšť zknocených zrzavých chlupů. Na sobě
měl usmolený flanelový kaftan, z něhož mu čouhal holý krk, a jak
se zdálo, dělil pozornost mezi pánev a hambalek, na kterém viselo
množství hedvábných kapesníků. Na podlaze ležela těsně sražená řada hrubých slamníků, sešitých ze starých pytlů. Kolem stolu
sedělo asi pět šest hochů, žádný z nich starší než Lišák, a kouřili
z dlouhých hliněnek a popíjeli kořalku s výrazem vyzrálých mužů.
Všichni se shlukli kolem svého druha, když šeptal několik slov židovi do ucha, a potom se otočili a rozzubili se na Olivera. Stejně se
otočil i žid, opékací vidličku stále v ruce.
„To je von, Fagine,“ představil ho Jack Dawkins, „můj přítel Oliver
Twist.“
Žid se zazubil, obřadně a hluboce se Oliverovi uklonil, vzal ho
za ruku a vyslovil naději, že se mu dostane cti důvěrně se s ním
seznámit. Potom ho obstoupili mladí pánové s hliněnkami a velmi
vydatně mu potřásali oběma rukama  obzvlášť tou, v níž držel
svůj raneček. Jeden mladý pán hořel nedočkavostí, aby mu mohl
pověsit čepici na věšák, a jiný byl zase tak úslužný, že mu vjel sám
rukama do kapes, aby se Oliver při své velké únavě nemusil s jejich
vyprazdňováním namáhat osobně, až půjde spát. Tyto zdvořilůstky by byly pravděpodobně zašly mnohem dále, kdyby si židova
opékací vidlička nebyla vydatně zatančila po hlavách a ramenou
příchylných mladíků, kteří je Oliverovi prokazovali.
„Moc rádi tě mezi sebou vidíme, Olivere, moc,“ řekl žid. „Odstav
klobásky, Lišáku, a přitáhni Oliverovi k ohni škopek. To koukáš na
naše kapesníky, co, milánku! Je jich pěkná hromádka, na? Zrovna
jsme je shledali, půjdou do prádla  tak, tak, Olivere, tak tak. Ha,
ha, ha!“
 83 
Poslední část této řeči uvítali všichni nadějní žáci šprýmovného
starého pána bouřlivým rykem. A právě v nejlepším veselí zasedli
k večeři.
Oliver snědl svůj díl a potom mu žid namíchal sklenici horkého
jalovcového grogu s příkazem, že ho musí hned do sebe obrátit,
protože na odlivku čeká další pán. Oliver učinil po jeho přání. Ihned
vzápětí ucítil, jak ho někdo zlehka zdvíhá a klade na jeden vycpaný
pytel  a potom upadl do hlubokého spánku.
 84 
Kapitola devátá
Obsahuje další podrobnosti o šprýmovném starém pánovi
a jeho nadějných žácích
Nazítří ráno bylo již pozdě, když se Oliver probudil ze zdravého
dlouhého spánku. V místnosti nebyl nikdo kromě starého žida, který si zrovna v hluboké pánvičce vařil k snídani trochu kávy, a jak ji
míchal železnou lžicí dokolečka dokola, tiše si pro sebe pohvizdoval.
Co chvíli přestal a zaposlouchal se, když zdola zaslechl i sebeslabší
zvuk; jakmile se však upokojil, že to nic není, pokračoval zase v práci a opět si pohvizdoval a míchal jako předtím.
Třebaže se Oliver probral ze spánku, úplně probuzený ještě
nebyl. Mezi spaním a bděním existuje jakýsi dřímotný stav, kdy se
člověku v pěti minutách s očima napůl otevřenýma a s polovičním
vědomím všeho, co se kolem něho děje, nazdá víc snů, než by se
mu nazdálo v pěti nocích s očima pevně zavřenýma a se smysly pohříženými do naprostého bezvědomí. V takových chvílích víme my
smrtelníci o tom, co činí náš duch, právě dost, abychom si utvořili
jakous takous matnou představu o jeho obrovských schopnostech,
o jeho vzletu a odpoutání od země a pohrdání časem i prostorem,
je‑li osvobozen od přítěže svého tělesného druha.
Přesně v takovém stavu byl Oliver. Polozavřenýma očima viděl
žida, slyšel jeho tiché pohvizdování a rozeznával škrábavý zvuk lžíce objíždějící stěnu pánvičky  a přesto se tytéž jeho smysly, zcela
současně, v duchu čile obíraly téměř každým, koho kdy v životě
poznal.
Když měl kávu hotovou, odtáhl žid pánvičku na patku. Pak zůstal
chviličku stát v nerozhodné pozici, jako kdyby byl na vážkách, čemu
se má dál věnovat, a nakonec se otočil, zadíval se na Olivera a za-
 85 
volal na něho jménem. Oliver neodpověděl a podle všech zjevných
známek spal.
Jakmile se po této stránce upokojil, přistoupil žid potichounku
ke dveřím a zasunul závoru. Potom vytáhl  jak Oliverovi připadalo,
z nějaké díry v podlaze  malou skříňku a opatrně ji postavil na stůl.
Když zvedl víko a podíval se dovnitř, zasvítily mu oči. Potom si ke
stolu přitáhl starou židli, posadil se a ze skříňky vylovil nádherné
zlaté hodinky, posázené blyštivými drahokamy.
„Ts, ts!“ sykl žid, schoulil hlavu mezi ramena a ohyzdným šklebem zkřivil každičký rys v obličeji. „Chakmoni11 chytrý! Chakmoni!
Pevný až do konce! Ani slovo necekli starýmu pastorovi, kde všecko
je. Ani slovo nepíchli na starýho Fagina! A taky nač? Ani na vteřinku
by jim to nebylo uvolnilo oprátku nebo podrželo propadlo. Ne, ne,
ne, ani na vteřinku! Pašáci! Pašáci!“
S takovými a jinými úvahami podobného rázu, huhlanými pod vousy, uložil žid opět hodinky do jejich bezpečného úkrytu. Z téže skříňky
pak postupně vytáhl a se stejným potěšením si prohlížel přinejmenším ještě patery další hodinky kromě prstenů, broží, náramků i jiných
klenotnických výrobků z materiálů tak nádherných a tak umělecky
zpracovaných, že Oliver neměl ani ponětí, jak se vůbec jmenují.
Když všechny tyto skvosty zase uložil na místo, vylovil starý žid
ještě jeden  tak maličký, že mu vůbec nevyčníval z ploché dlaně.
Patrně na něm byl nějaký velice droboučký nápis, neboť žid si
položil klenot naplocho na stůl a pod ochranou ruky ho dlouho
a vážně zkoumal. Konečně ho zase uložil, jako by se vzdával naděje
na úspěch, opřel se zády o lenoch a breptal si:
„Kapitální vynález, tenhle hrdelní trest! Mrtvej se už nekaje.
Mrtvej už žádnou ošemetnou historii nevybreptá. Ojojoj! To je vejhodička pro naše řemeslo! Pět viselců v jednej řádce  nikdo naživu,
aby jednoho podfouk nebo se strachy rozsypal!“
11  Chytrák, šikulka. (Ze staršího argotu.) Pozn. překl.
 86 
Zatímco žid drmolil tuto samomluvu, padly jeho bystré tmavé
oči, které až dosud zíraly nepřítomně dopředu, na Oliverovu tvář;
chlapcovy oči visely v němé zvědavosti na tváři jeho. A třebaže toto
střetnutí trvalo pouze nepatrný okamžik  nejkratší zlomeček času,
jaký si lze vůbec představit  úplně stačilo, aby si stařec uvědomil,
že ho chlapec pozoroval. Přibouchl víko skříňky, až dunivě třesklo,
popadl velký nůž na chléb, který ležel na stole, a vztekle vyskočil.
Ale prudce se třásl  neboť i přes své zděšení Oliver dobře viděl, jak
se nůž ve vzduchu chvěje.
„Co to znamená?“ sípěl žid. „Nač mě špehuješ? Proč jsi vzhůru? Co
jsi viděl? Ven s tím, kluku! Honem  honem, jestli je ti život milej!“
„Já už nemohl dýl spát, prosím,“ odpověděl Oliver zkroušeně.
„Moc mě to mrzí, pane, jestli jsem vás vyrušil.“
„Nebyl jsi vzhůru už před hodinou?“ zeptal se žid a zuřivě se na
hocha zamračil.
„Ne, prosím! Určitě ne!“ bránil se Oliver.
„Víš to jistě?“ zasyčel žid s pohledem ještě zuřivějším než předtím
a v hrozivém postoji.
„Na mou duši nebyl, pane,“ odpověděl Oliver vážně. „Určitě ne,
prosím, určitě ne.“
„I pš, milánku, i pš!“ řekl žid, který se náhle vrátil ke svému obvyklému chování a jen si ještě chviličku s nožem pohrával, než ho zase
odložil, jako by chtěl vzbudit domněnku, že ho popadl pouze ze žertu.
„Samo sebou, že to vím, milánku. Jen jsem tě chtěl postrašit. Jsi statečný
hoch! Ha, ha, jsi statečný hoch, Olivere!“ Žid si zamnul ruce a kuckavě
se zasmál, ale přese všechno znepokojeně pošilhával po skříňce.
„Viděls některý tyhle roztomilý cetky, milánku?“ zeptal se žid,
když na ni po krátké pomlce položil ruku.
„Ano, pane,“ přisvědčil Oliver.
„Ajvaj!“ vyhrkl žid a silně zbledl. „Jsou  jsou moje, Olivere  celý
můj majeteček. Všechno, s čím můžu počítat na starý kolena. Lidi
mi říkají lakomec, milánku. Jenom lakomec, nijak jinak.“
 87 
Oliver si pomyslil, že starý pán musí být už opravdový lakomec,
když s tolika hodinkami žije v takové špinavé díře; ale v domnění,
že ho třeba jeho láskyplné zalíbení v Lišákovi a ostatních chlapcích
stojí spoustu peněz, pouze zvedl k židovi uctivý pohled a zeptal se,
smí‑li vstát.
„Jistěže, milánku, jistěže,“ přikývl starý pán. „Počkej. Tamhle
v koutě u dveří stojí džbán s vodou. Přines si ho a já ti dám umejvadlo, aby ses mohl opláchnout, milánku.“
Oliver vstal, přešel světnici a shýbl se jen na ten okamžik, co by
zdvihl džbán. Když pak otočil hlavu, byla skříňka pryč.
Sotvaže se umyl a všechno po sobě poklidil tím, že umyvadlo
na židův pokyn vylil z okna, vrátil se Lišák  v doprovodu velmi
čiperného mladého přítele, kterého viděl Oliver minulý večer kouřit
a kterého mu teď formálně představili jako Čódla Batese. Všichni
čtyři se posadili, aby posnídali z Faginovy kávy a několik teplých žemliček se šunkou, které Lišák přinesl domů pod dýnkem klobouku.
„Hm,“ začal žid a poťouchle pošilhával po Oliverovi, ale mluvil
k Lišákovi, „doufám, že jste už dnes ráno pracovali, milánkové, na?“
„Celí diví,“ odpověděl Lišák.
„Jako lvi,“ dodal Čódl Bates.
„Hezky, chlapečkové, hezky!“ pochválil žid. „Na, Lišáku, cos udělal
ty?“
„Dvě portmoné,“ odpověděl tázaný mladý pán.
„Vycpaný?“ vyptával se žid dychtivě.
„Celkem slušně,“ usmál se Lišák a vytáhl dvě náprsní tobolky,
jednu zelenou a druhou červenou.
„Ne tak tlustě, jak by snesly,“ řekl žid, když si pozorně prohlédl
oba vnitřky, „ale moc pěkně a elegantně udělaný. Šikovnej pracantíček, Olivere, co?“
„Moc šikovný, pane, jistě,“ přisvědčil Oliver. Ta slova vyvolala
u pana Batese bouřlivý řehot  k náramnému úžasu Olivera, který
neviděl nejmenší příčiny k smíchu na ničem, co se právě událo.
 88 
„A copak máš ty, milánku?“ zeptal se Fagin Čódla Batese.
„Šňupáky,“ odpověděl mladý pán Bates a zároveň vytáhl čtyři
kapesníky.
„Na,“ mlaskl si žid a bedlivě je přitom prohlížel, „jsou moc pěkné,
opravdu moc. Jenžes je dobře neoznámkoval, Čódl  ty monogramy
se budou muset vypárat a to naučíme Olivera, jak je vytahat jehlou.
Máme, Olivere, chceš? Ha, ha, ha!“
„Když budete tak laskavý, pane,“ řekl Oliver.
„Taky bys rád uměl dělat kapesníky tak lehce jako Čódl Bates,
milánku? Chtěl bys?“ zeptal se žid.
„Moc rád, pane, hrozně rád, když mě to naučíte,“ odpověděl Oliver.
Mladý pán Bates viděl v té odpovědi něco tak neskonale zábavného, že znovu vyprskl v bujný smích  kterýžto smích tím, že se
střetl s kávou, kterou hoch právě pil, a hodil ji do nějaké špatné
trubice, div neskončil chlapcovým předčasným zadušením.
„Dyť von je tak roztomile zelenej!“ řekl Čódl, když se vzpamatoval,
jako na omluvu nezpůsobného chování před společností.
Lišák neříkal nic, jenom přihladil Oliverovi vlasy nad čelem
a poznamenal, že už se časem okouká; tu pak starý pán, který si
všiml, že se Oliver začíná červenat, změnil předmět hovoru otázkou,
bylo‑li ten den ráno na popravě hodně lidí. Tím Oliverův podiv jen
čím dál tím víc rostl, neboť z odpovědí obou chlapců jasně vysvítalo,
že jí oba přihlíželi  a Oliverovi samozřejmě nešlo do hlavy, jak je
možné, že ještě našli dost času, aby udělali tolik práce.
Jakmile se po snídani sklidilo ze stolu, pustil se šprýmovný starý pán s oběma hochy do velmi podivné a neobvyklé hry, která
spočívala v tom, že nejdřív si šprýmovný starý pán do jedné kapsy
u kalhot strčil tabatěrku, do druhé tobolku, do kapsičky u vesty hodinky s ochranným řetízkem kolem krku a do náprsenky si zapíchl
jehlici s falešným briliantem. Potom se pevně upjal do kabátu, uložil
do jeho kapes ještě kapesník a pouzdro na brýle a s holí v ruce
cupital po světnici sem a tam a napodoboval způsob, jakým se
 89 
v každou denní hodinu po ulicích procházejí staří pánové. Někdy
se zastavil u krbu a někdy zas u dveří a hrál, jako by s nejhlubším
zaujetím zíral do výkladní skříně. V těch chvílích se ze strachu před
zloději ustavičně ohlížel a neustále si popleskával jednu kapsu po
druhé, aby se ujistil, že nic neztratil, a při tom si počínal tak úžasně
komicky a přirozeně, že se Oliver smál, až mu po tvářích tekly slzy.
Celou tu dobu se mu oba hoši drželi těsně v patách, a kdykoli se
otočil, uhnuli mu z očí tak mrštně, že bylo nemožné sledovat jejich
pohyby. Konečně mu Lišák jako náhodou šlápl na špičku nohy nebo
někdy také kopl do boty, kdežto Čódl Bates do něho zároveň vrazil
zezadu, a v tom jediném okamžiku mu s rychlostí vskutku pozoruhodnou vytáhli taběrku, tobolku, hodinky, ochranný řetízek, jehlici
i kapesník, ba i pouzdro na brýle. Ucítil‑li starý pán v některé kapse
cizí ruku, křikl, ve které to je, a potom celá hra začala zase znova.
Přehráli již mnoho kol této hry, když mladé pány přišly navštívit
dvě mladé dámy, z nichž se jedna jmenovala Betsy a druhá Nancy.
Obě měly bohatou houšť vlasů, vzadu nijak zvlášť pěkně vyčesaných nahoru, a střevíce i punčochy nemálo zanedbané. Nebyly to
možná krasavice, ale obličej jim kvetl červení a vypadaly docela
statně a zdravě. A protože měly pozoruhodné, nenucené a přívětivé
způsoby, viděl v nich Oliver vskutku pěkná děvčata. A to bezesporu
také byla.
Tato návštěva se zdržela velmi dlouho. Poněvadž si jedna z mladých dam stěžovala, že ji studí v žaludku, objevila se na stole pálenka a hovor nabyl tónu velmi družného a povznášejícího. Konečně
Čódl Bates projevil mínění, že je čas na aus. To, napadlo Oliverovi,
asi musí být francouzský výraz pro odchod odněkud, protože hned
vzápětí Lišák a Čódl i obě mladé dámy společně odešli, když jim
ještě napřed laskavý starý žid dal dobrotivě peníze na útratu.
„Co říkáš, milánku,“ začal Fagin, „to je rajský život, na? Teď si na
celý den vyletěli ven.“
„To už práci udělali, pane?“ zeptal se Oliver.
 90 
„Ja, milánku,“ přisvědčil žid, „totiž, ledaže by se jim neočekávaně
ještě nějaká nahodila teď, když jsou venku. A jestli se jim nahodí,
jistě si ji nenechají ujít, za to ručím. Vem si z nich příklad, milánku.
Vem si z nich příklad,“ tu zaklepal lopatkou na uhlí o zdivo krbu, aby
dodal svým slovům důrazu, „a udělej všechno, co ti řeknou, a ve
všem se řiď jejich radou, milánku  obzvlášť Lišákovou. Z Lišáka
bude jednou slavnej člověk a sveze s sebou i tebe, když si z něho
vemeš mustr.  Poslyš, milánku, nevisí mi z kapsy šátek?“ uťal žid
najednou řeč otázkou.
„Ano, prosím,“ přikývl Oliver.
„Zkus, jestli mi ho dovedeš vytáhnout, abych to neucítil  jaks to
viděl dělat je, když jsme si dnes ráno hráli.“
Oliver si jednou rukou přidržel spodek kapsy, jak viděl, že si ho
přidržuje Lišák, a druhou rukou z ní zlehounka vytáhl kapesník.
„Je venku?“ zvolal žid.
„Tady je, prosím,“ řekl Oliver a ukázal kapesník.
„Jsi čipera, milánku,“ pravil šprýmovný starý pán a popleskal
Olivera pochvalně po hlavě. „V životě jsem bystřejšího mládenečka
neviděl. Na, tumáš šilink. Jestli budeš takhle pokračovat, dotáhneš
to na nejslavnějšího muže naší doby. A teď pojď sem a já ti ukážu,
jak z těch kapesníků vypáráš monogramy.“
Oliverovi bylo divné, co má žertovné vybírání kapes starému
pánovi co dělat s možností, že z něho jednou bude slavný člověk.
Ale když pomyslil, že žid je o tolik starší, a musí to tedy vědět líp,
následoval ho klidně ke stolu a brzy se hluboce zabral do svého
učebního předmětu.
 91 
Kapitola desátá
Oliver lépe pozná, co jsou jeho noví druhové zač,
a získá draze zaplacenou zkušenost.
Krátká, ale velmi důležitá kapitola našeho příběhu
Mnoho dní zůstal Oliver v židově světnici, pilně páral monogramy
z kapesníků (jichž chlapci přinášeli domů velký počet) a občas se
účastnil hry již dříve popsané, kterou žid hrával s oběma hochy
pravidelně každé ráno. Nakonec se mu začalo stýskat po čerstvém
vzduchu, a tu pak mnohou úpěnlivou prosbou žadonil na starém
pánovi, aby mu dovolil jít s oběma kamarády ven na práci.
Oliverovu touhu po činorodém zaměstnání ještě zvyšovaly
známky přísně mravního založení, které u starého pána viděl.
Kdykoli se Lišák nebo Čódl Bates vrátili večer domů s prázdnou,
vedl starý pán dlouhé a velmi vášnivé výklady o tom, jak hanebný
je zlozvyk zahálky a lenosti, a trval na nutnosti vést pracovitý život
tím, že je posílal spát bez večeře. Ba jednou se dokonce tak unáhlil,
že oba hochy shodil ze schodů; to však v prosazování svých ctnostných zásad zašel vskutku neobvykle daleko.
Jednou ráno konečně dostal Oliver dovolení, o které tak horlivě
usiloval. Už několik dní nebyly doma žádné kapesníky, na kterých
by mohl pracovat, a obědy byly hodně hubené. To snad byly důvody, proč starý pán dal svůj souhlas; ale ať už byly nebo nebyly,
řekl Oliverovi, že smí jít, a svěřil ho ochraně Čódla Batese a jeho
přítele Lišáka. Trojice tedy vyrazila, Lišák jako vždycky s rukávy
u kabátu ohrnutými a s kloboukem posazeným na ucho; mladý
pán Bates se loudal ulicí s rukama v kapsách a mezi nimi Oliver,
plný zvědavosti, kam asi jdou a v jakém výrobním oboru se mu
dostane prvního výcviku.
 92 
Tempo, jakým se ubírali, bylo tak hrozně líné a podezřele loudavé,
že v Oliverovi brzy vzbudilo dojem, že jeho společníci chtějí starého
pána oklamat a vůbec do práce nejít. Lišák měl ještě navíc šeredný
zlozvyk strhávat malým chlapcům z hlavy čepici a zahodit ji do
některého hlubokého světlíku před domy, kdežto Čódl Bates zase
osvědčoval jisté velmi volné názory po stránce vlastnického práva
tím, že si ze stánků při okraji chodníku přisvojoval rozličná jablka
a cibule a strkal si je do kapes, které byly tak úžasně prostorné,
že se zdálo, jako by jimi měl celý oblek podložený ze všech stran.
To všechno vypadalo tak nepěkně, že Oliver už už chtěl projevit
svůj úmysl, že zkusí, najde‑li sám cestu zpátky domů, když vtom
nenadálá a nadmíru záhadná změna v Lišákově chování dala jeho
myšlenkám zcela jiný směr.
Zrovna vycházeli z úzké uličky nedaleko onoho holého náměstí
v Clerkenwellu, jemuž se v jistém podivném zvrácení pojmu do
dnešního dne říká „Palouček“, když vtom se Lišák náhle zastavil,
položil si prst na ret a s nejvyšší opatrností a obezřelostí stáhl své
společníky zase zpátky.
„Co se děje?“ podivil se Oliver.
„Pšš!“ odpověděl Lišák. „Vidíš tamhle toho strejdu u stánku s knihama?“
„Toho starého pána na druhé straně?“ zeptal se Oliver. „Ano, vidím.“
„Ten se šikne,“ řekl Lišák.
„Prima kavka,“ dodal mladý pán Čódl Bates.
Oliver se podíval z jednoho na druhého, v očích vrcholný údiv;
ale nedostal se k tomu, aby se něco zeptal, protože oba hoši se již
kradli tiše přes ulici a připlížili se až těsně k starému pánovi, k němuž právě upoutali jeho pozornost. Oliver popošel několik kroků
za nimi, ale protože nevěděl, má‑li jít dál nebo se ztratit, stanul
a v němém úžasu přihlížel.
 93 
Starý pán byl osobnost vzhledu velmi úctyhodného, s napudrovanou hlavou a se zlatými brýlemi. Byl oblečen v lahvově zeleném
kabátě s černým sametovým límcem, měl bílé kalhoty a pod paždím
tiskl elegantní bambusovou hůlku. Držel v rukou knihu, kterou si
vzal ze stánku, a stál tam a hroužil se do čtení s takovým zaujetím,
jako kdyby seděl v křesle ve své pracovně. Docela dobře možné, že
si opravdu představoval, že je doma, neboť z jeho zahloubanosti
bylo zřejmé, že nevidí ani knihkupecký stánek, ani ulici, ani hochy,
zkrátka vůbec nic jiného než onu knihu, kterou prostě normálně
čte; obrátil list, když došel ke konci stránky, začal s první řádkou na
další straně a s hlubokým zájmem a horlivostí v čtení pokračoval.
To Oliverovo zděšení a úlek, když tak stál pár kroků od nich
a s očima vypoulenýma, že víc už je vytřeštit ani nemohl, přihlížel
a spatřil, jak Lišák hrouží ruku do kapsy starého pána a vytahuje
z ní šátek! Když spatřil, jak ho podává Čódlovi Batesovi, a nakonec
je viděl oba úprkem utíkat za roh!
Bleskem vytanula chlapci v hlavě celá záhada těch kapesníků
a hodinek a klenotů starého žida. Na chviličku strnul bez hnutí
a krev ho hrůzou tak pálila ve všech žilách, že mu bylo, jako by stál
v horoucím ohni. Potom ze samého zmatku a strachu vzal nohy na
ramena, a protože nevěděl, co dělá, upaloval, div že se špičkami
země dotýkal.
To všechno se zběhlo v necelé minutě. Právě v okamžiku, kdy se
Oliver dal na útěk, si starý pán sáhl do kapsy, a protože pohřešoval kapesník, zprudka se otočil. Když spatřil chlapce, uhánějícího
takovým rychlým tempem pryč, zcela přirozeně usoudil, že mu
šátek ukradl on, vykřikl tedy, co mu hlas stačil: „Zloděj! Chyťte ho!“
a s knihou v ruce se rozběhl za ním.
Ale starý pán nebyl jediný, kdo spustil pokřik. Lišák a mladý pán
Bates, kteří nestáli o to, aby úprkem po veřejné ulici na sebe upoutali všeobecnou pozornost, se prostě schovali hned v prvních domovních dveřích za rohem. Sotvaže zaslechli křik a spatřili Olivera
 94 
utíkat, okamžitě uhádli docela přesně, jak se věci mají, a velmi
hbitě vyběhli ven a také začali volat: „Zloděj! Chyťte ho!“ a přidali
se k pronásledování jako řádní občané.
Třebaže Olivera vychovali filozofové, nikdo ho teoreticky neobeznámil s krásným axiómem, že první zákon přírody je sebezáchova.
Kdyby ho byl Oliver znal, byl by možná takové jednání čekal. Ale
poněvadž je nečekal, jen ho ještě víc vyděsilo, a proto letěl jak s větrem o závod a starý pán a oba hoši s křikem a řevem za ním.
„Zloděj! Chyťte ho!“ V tom výkřiku je nějaké kouzlo. Kramář
opouští svůj pult a forman fasuněk; řezník odhazuje lísku, pekař
košík, mlékař konev, posluha balíčky, školák kuličky, dlaždič Špičák,
dítě pálku a míč. A už se hrnou jeden přes druhého, hlava nehlava,
cesta necesta: pádí, vřískají, hulákají, porážejí chodce, jak divoce
zahýbají za roh, burcují psy a plaší slepice  a ulice, náměstí i dvory
duní jejich ozvěnou.
„Zloděj! Chyťte ho!“ Volání sílí v sterý hlas a s každou zatáčkou
houf roste. A letí dál a dál bláto nebláto, cák sem, cák tam, a dusá po
dlažbě chodníků; otvírají se okna, vybíhají lidé, kupředu, kupředu se
řítí dav, v pimprlovém divadle opouští Kašpárka všechno publikum,
právě když je zápletka nejnapínavější, přidává se k pádícímu zástupu,
násobí křik a novým žárem rozněcuje řev: „Zloděj! Chyťte ho!“
„Zloděj! Chyťte ho!“ Hluboko, přehluboko tkví v lidském nitru
lovecká vášeň něco honit  ať to je co je! I takové nebohé zchvácené
dítě, jež vyčerpáním sotva popadá dech; dítě se zděšeným výrazem
a smrtelnou úzkostí v očích, jemuž se po tváři řinou velké krůpěje
potu; dítě, jež napíná každičký sval, aby svým pronásledovatelům
uniklo. A ti, jak mu běží v patách a každým okamžikem ho dohánějí, jásají nad úbytkem jeho sil pokřikem ještě hlasitějším a ječí
a výskají radostí. „Chyťte ho!“ Ano, prosím, chyťte ho, proboha ho
chyťte, i když už jen z milosrdenství!
Konečně ho mají! Šikovná rána! Už leží na dlažbě a dav se kolem
něho dychtivě shlukuje; každý nový zvědavec se strká a prodírá
 95 
mezi ostatními, jen aby hocha zahlédl. „Uhněte kousek!“  „Nechte
ho trošku oddychnout!“  „Blázníte? Nezaslouží si to!“  „Kdepak
je ten pán?“  „Tamhle, jde sem k nám.“  „Vy tam, uvolněte pánovi
cestu!“  „Je tohle ten kluk, pane?“  „Ano.“
Oliver, celý ublácený a špinavý od prachu, ležel na zemi a krváceje
z úst, divoce se rozhlížel po množství obličejů, které ho obklopovaly,
když ochotné ruce prvních pronásledovatelů protáhly starého pána
hloučkem a postrčily ho do středu kruhu.
„Ano,“ přikývl starý pán. „Obávám se, že to je on.“
„Vobává se!“ zahučel zástup. „To je povedený, co?“
„Chudáček!“ pravil starý pán. „Poranil se.“
„To je moje práce, pane,“ ozval se hlas a z řady vystoupil hranatý
habán. „Až jsem si vo jeho pysk řácky natřel klouby. To já ho chyt,
pane.“
Habán hodil rukou ke klobouku a zazubil se v očekávání, že za
svou námahu dostane nějakou odměnu; ale starý pán si ho jen
měřil pohledem plným ošklivosti a pomrkával úzkostlivě kolem
sebe, jako by sám měl zaječí úmysly. A je velmi pravděpodobné, že
by se byl vskutku o útěk pokusil a tak dopřál davu novou honičku 
nebýt toho, že se právě v tom okamžiku hloučkem prodral policejní
strážník (osoba, která se v takových případech obyčejně zjevuje na
scéně poslední) a popadl Olivera za límec.
„Koukej vstát,“ houkl strážník neurvale.
„To jsem vůbec nebyl já, prosím. Opravdu ne, opravdu! To byli
jiní dva hoši,“ bránil se Oliver, úpěnlivě spínal ruce a rozhlížel se
dokola. „Někde tady jsou.“
„Ale kde, nejsou,“ opáčil strážník. Myslil to sice ironicky, ale
zároveň to byla pravda, protože Lišák a Čódl Bates „zdrhli“ první
vhodnou uličkou, která se jim naskytla. „Koukej vstát!“
„Neubližujte mu,“ řekl starý pán soucitně.
„Ale kde, já mu neublížím,“ odpověděl strážník a na důkaz svých
slov div že z Olivera nestrhl kabátek. „Tak alou, takové jako ty já
 96 
přece znám, na mě si nepřijdeš. Tak zvedneš se na nohy nebo ne,
ty kvítko lotrovský?“
Oliver, který se stěží vůbec udržel na nohou, se s námahou vztyčil
a už ho strážník rychlým krokem vlekl za límec ulicemi. Starý pán
šel vedle strážníka s nimi a ta část davu, jíž se to podařilo dokázat,
je o kousek předběhla a co chvíli se otáčela a zevlovala na Olivera.
Kluci škodolibě výskali a tak se bral průvod kupředu.
 97 
Kapitola jedenáctá
Pojednává o policejním soudci panu Fangovi
a podává malou ukázku jeho praxe při výkonu spravedlnosti
Delikt byl spáchán v rajónu, ba dokonce v nejbližším okolí pověstné
stanice metropolitní policie. Davu se dostalo pouze to uspokojení,
že doprovodil Olivera dvěma třemi ulicemi a přes plácek zvaný
Mutton Hill, kde ho strážník vedl dál do nízkého klenutého průjezdu a špinavou slepou uličkou k zadnímu vchodu do řečené rozdělovny veškeré spravedlnosti. Zahnuli na malý dlážděný dvorek
a tam narazili na statného muže s chumlem licousů na skráních
a s chumlem klíčů v ruce.
„Co je, o co jde?“ zeptal se muž lhostejně.
„Straka na šňuptychle,“ odpověděl muž, který přiváděl Olivera.
„Vy jste strana, která byla okradena, pane?“ vyptával se muž
s klíči.
„Ano, jsem,“ přisvědčil starý pán, „ale nejsem si docela jist, vzal‑li
mi ten kapesník doopravdy tenhle chlapec. Raděj  raděj bych vůbec od té věci ustoupil.“
„Teď už to před soudce jít musí, pane,“ namítl muž. „Jeho Milost
bude v minutce volná. Tak alou, ty šibeničníku!“
Těmi slovy vyzval Olivera, aby vstoupil do dveří, které za řeči
odemkl a které vedly do kamenné kobky. Tam ho prohledal, a když
u něho nic nenašel, zase za ním zamkl.
Tvarem a velikostí se cela podobala přednímu domovnímu sklepu, jenomže nebyla tak světlá. Byla přímo nesnesitelně špinavá, neboť bylo pondělí ráno a do té chvíle hostila šest opilců, zadržených
od soboty večer v jiných rajónech. Ale to je maličkost. Na našich
policejních strážnicích zavírají noc co noc muže i ženy pro nejma-
 98 
lichernější nařčení  to slovo stojí za povšimnutí  do kobek, proti
nimž jsou cely v Newgateském vězení, obývané nejhnusnějšími
zločinci, již souzenými, usvědčenými a hrdlem propadlými, učiněné
paláce. Kdo by o tom pochyboval, nechť oboje ty cely porovná sám.
Když klíč zaskřípěl v zámku, vypadal starý pán málem stejně
zkormouceně jako Oliver. S povzdechem se pustil do knihy, která
byla bezděčnou příčinou všeho toho rozruchu.
„V obličeji toho chlapce něco je,“ říkal si starý pán, zatímco pomalu odcházel a zamyšleně si poklepával deskou knihy o bradu.
„Něco, co mě dojímá a budí můj zájem. Je možné, že by byl nevinen?
Vypadal tak.  Teď mě napadá!“ zvolal starý pán, zarazil se, jako
když zkamení, a zadíval se nahoru do oblohy. „Proboha, ten výraz!
Kde jenom jsem už takový podobný viděl?“
Když si několik minut popřemítal, zamířil starý pán, stále s touž
rozjímavou tváří do zadní čekárny, přístupné přímo ze dvora. Tam
se uchýlil do koutka a před duševním zrakem si vyvolával obrovskou galerii tváří, kterou již po mnoho let halila temná, opona. „Ne,“
řekl si konečně starý pán a zavrtěl hlavou, „to je jistě jenom fantazie.“
Znovu je v myšlenkách probíral jednu po druhé. Když si je již
jednou v duchu oživil, nebylo snadné opět je zastřít rouškou, která
je tak dlouho kryla. Z onoho davu vtíravě vyhlížely tváře přátel
i nepřátel, i mnohých osob téměř cizích, které sotva vůbec znával;
byly mezi nimi tváře mladých a kvetoucích dívek, z nichž nyní byly
stařeny; byly mezi nimi tváře, jež změnil hrob, který se nad nimi
zavřel, jež však mysl, nad něj silnější, dosud odívala jejich bývalou
svěžestí a krásou, připomínajíc si někdejší jiskrný zrak, jasný úsměv,
duši, která prozařuje maskou tělesné schránky a slibuje krásu až
za hrob, jinou, ale ještě líbeznější a odňatou světu pozemskému jen
proto, aby planula jako světlo a z výše zalévala tlumenou a měkkou
září cestu do nebe.
Ale starý pán si nemohl vybavit žádnou tvář, jejíž rysy by se
obrážely v obličeji Oliverově. A tak si nad vzpomínkami, které
 99 
vzkřísil, jen hluboce povzdychl, a protože to byl, pro sebe naštěstí,
pán roztržitý, zase je pohřbil ve stránkách té plísní zatuchlé knihy.
Vyburcovalo ho teprve poklepání na rameno, když ho muž s klíči
přišel požádat, aby s ním šel do jednací síně. Chvatně sklapl knihu
a vzápětí ho muž odvedl před majestát pověstného pana Fanga.
Jednací síň byla místnost s okny do ulice a měla stěny obložené
dřevem. Pan Fang seděl za přepážkou na druhém konci síně a po
jedné straně dveří byla jakási dřevěná posada, v níž již vězel ubohý
Oliver a hrůzou z celého výjevu se třásl jako osika.
Pan Fang byl hubený, prostředně velký muž s dlouhým trupem,
prkenným krkem a nevalným množstvím vlasů, a pokud jaké měl,
rostly mu jen vzadu a po stranách hlavy. Obličej měl přísný a silně
brunátný. Neholdoval‑li opravdu pití o hodně víc, než mu bylo právě
zdrávo, byl by mohl na svůj obličej podat žalobu pro nactiutrhání
a vysoudit si těžké odškodné.
Starý pán se uctivě uklonil, přistoupil k soudcovu stolu a doprovázeje slova příslušným gestem, řekl: „Zde je moje jméno a adresa,
prosím.“ Potom o krok dva poodstoupil a s dalším zdvořilým a uhlazeným úklonem hlavy čekal, až ho soudce vyslechne.
Stalo se však, že pan Fang právě v tuto chvíli pročítal úvodník
v jedněch novinách z toho rána, který poukazoval na jeden jeho
nedávný rozsudek a potřistapadesáté doporučoval pana Fanga
obzvláštní a mimořádné pozornosti pana ministra vnitra. To ho
přivedlo z míry, a když zdvihl oči, zlostně se mračil.
„Kdo jste?“ vyhrkl pan Fang.
Poněkud překvapeně ukázal starý pán na svou navštívenku.
„Dozorce!“ štěkl pan Fang a opovržlivě smetl novinami navštívenku na zem. „Kdo je ten člověk?“
„Moje jméno, pane,“ pravil starý pán tónem vzdělaného a uhlazeného muže, „je Brownlow. Dovolte mi, abych se otázal na jméno
soudce, který pod ochranou svého úřadu svévolně a bezdůvodně
uráží počestného občana.“ S těmi slovy se pan Brownlow rozhlédl
 100 
po jednací síni, jako by hledal někoho, kdo by mu poskytl žádanou
informaci.
„Dozorce!“ křikl pan Fang a odhodil noviny stranou. „Z čeho je
obviněn tenhle člověk?“
„Z ničeho, Vaše Milosti, z ničeho,“ odpověděl dozorce. „Svědčí
tady proti tomu hochovi, Vaše Milosti.“
To všechno věděla Jeho Milost docela přesně; ale jako sekýrování
to bylo dobré a bezpečné.
„Že svědčí proti tomu hochovi?“ podivil se Fang a pohrdavě si
změřil pana Brownlowa od hlavy k patě. „Vemte ho do přísahy!“
„Než budu vzat do přísahy, musím žádat, abych směl něco říci,“
pravil pan Brownlow, „a to, že nevidět to na vlastní oči, vskutku
nikdy bych nebyl věřil “
„Mlčte, pane!“ řekl Fang pánovitě.
„Nebudu, pane!“ ohradil se starý pán.
„Okamžitě mlčte, nebo vás dám vyvést z jednací síně!“ rozkřikl
se pan Fang. „Jste drzé, nestydaté individuum! Jak se opovažujete
řvát na soudce?“
„Cože?“ zvolal starý pán a zčervenal.
„Vemte tu osobu do přísahy!“ nařídil Fang písaři. „Už nechci slyšet
ani slovo. Vemte ho do přísahy!“
Pan Brownlow hněvem jen vřel; ale snad povážil, že by třeba
jen chlapci uškodil, kdyby dal svému rozhořčení průchod, a proto
je potlačil a ihned se dal vzít do přísahy.
„No,“ řekl Fang, „z čeho viníte toho hocha? Co můžete dosvědčit,
pane?“
„Stál jsem u knihkupeckého stánku “ začal pan Brownlow.
„Mlčte, pane,“ zvolal pan Fang. „Strážník! Kde je ten strážník?
Dělejte, vemte toho strážníka do přísahy! No, strážníku, jak to bylo?“
Strážník s patřičnou ponížeností vypověděl, jak provinilce sebral  jak Olivera prohledal a nic u něho nenašel  a to že je všechno,
co o věci ví.
 101 
„Jsou nějací svědkové?“ tázal se pan Fang.
„Žádnej, Vaše Milosti,“ odpověděl strážník.
Pan Fang seděl po několik minut mlčky, potom se obrátil k žalobci a vztekem rozpálený se zeptal:
„Tak chcete nám přednést, člověče, jakou stížnost proti tomu
chlapci máte, nebo nechcete? Složil jste přece přísahu. A budete‑li
tu takhle stát a odmítat výpověď, potrestám vás pro nevážnost
k soudu  to udělám, při “
Při čem nebo při kom, nikdo neví, neboť přesně v pravý okamžik
písař a klíčník velmi hlasitě zakašlali a písař ještě k tomu upustil
na zem těžkou knihu, což zabránilo, aby někdo to slovo slyšel  to
všechno samozřejmě pouhou náhodou.
Za stálého přerušování a opětného urážení se panu Brownlowovi
podařilo svůj případ vyložit; vysvětlil, jak se v překvapení první
chvíle rozběhl za hochem jedině proto, že ho viděl utíkat pryč,
a projevil naději, že s ním soudce, shledá‑li, že se hoch provinil byť
ne již krádeží samou, tedy alespoň spojenectvím se zloději, naloží
tak shovívavě, jak jen spravedlnost dovoluje.
„Je už beztak poraněný,“ pravil starý pán závěrem. „A obávám se,“
dodal s velkým důrazem a pohledem upřeným na soudcovský stůl,
„vážně se obávám, že je nemocný.“
„Chm, ovšemže, jistěže!“ utrousil pan Fang s posměšným úšklebkem. „Tady žádné tyhle komedie, kluku vandrácká, slyšíš? To na nás
neplatí. Jak se jmenuješ?“
Oliver se pokoušel odpovědět, ale jazyk mu nechtěl sloužit. Byl
smrtelně bledý a připadalo mu, že se s ním celá místnost točí.
„Jak se jmenuješ, ničemo jeden zatvrzelá?“ tázal se důrazně pan
Fang. „Dozorce, jak se jmenuje?“
To platilo drsnému, ale bodrému starému chlapíkovi v pruhované vestě, který stál u přepážky. Muž se nahnul k Oliverovi a dotaz
opakoval; když však viděl, že hoch skutečně není schopen pochopit,
nač se ho ptá, a poněvadž dobře věděl, že nedočká‑li se soudce od-
 102 
povědi, jen se ještě víc rozzuří a pak vynese rozsudek tím přísnější,
odvážil se hádat nazdařbůh nějaké běžné jméno.
„Říká, že se jmenuje Tom White, Vaše Milosti,“ ohlásil dobromyslný dráb.
„Hm, on tedy nahlas mluvit nebude, co?“ řekl Fang. „No dobrá,
dobrá. Kdepak bydlí?“
„Kde se prý dá, Vaše Milosti,“ odpověděl dozorce opět s předstíráním, že tlumočí odpověď Oliverovu.
„Má rodiče?“ tázal se dále pan Fang.
„Říká, že mu umřeli, když byl ještě docela malý, Vaše Milosti,“
odvětil dozorce, hádaje na obvyklou odpověď.
Když výslech dospěl k tomu bodu, zvedl Oliver hlavu, rozhlédl se
úpěnlivým zrakem kolem sebe a chabým hlasem poprosil o trochu
vody.
„Láry fáry!“ zvolal pan Fang. „Marná snaha, ze mne si blázny dělat
nebudeš!“
„Mně se zdá, že mu je opravdu špatně, Vaše Milosti,“ namítl dozorce.
„To musím vědět já,“ odbyl ho pan Fang.
„Podržte ho, dozorce,“ řekl starý pán a bezděčně vztáhl ruce,
„nebo vám upadne.“
„Jděte od něho, dozorce!“ křikl Fang. „Jen ať se svalí, jestli chce.“
Oliver toho laskavého dovolení využil a v záchvatu mdloby se
skácel na zem. Mužové v jednací síni se po sobě podívali, ale nikdo
se neodvážil pohnout.
„Já věděl, že simuluje,“ prohlásil Fang, jako kdyby Oliverův pád
byl toho nezvratným důkazem. „Nechte ho ležet, kde je  ono ho
to brzy omrzí.“
„Jak hodláte s tím případem naložit, pane?“ zeptal se zdušeným
hlasem písař.
„Krátce,“ odpověděl pan Fang. „Odsuzuje se ke třem měsícům 
samozřejmě nucené práce. Vykliďte síň.“
 103 
Za tím účelem se otevřely dveře a dva mužové se chystali vynést
bezvědomého chlapce do jeho cely, když vtom se do jednací síně
chvatně prodral postarší muž slušného, ale chudého zevnějšku,
oblečený v starých černých šatech, a přistoupil k soudcovu stolu.
„Počkejte, počkejte! Neodnášejte ho! Pro boha živého, počkejte
chviličku!“ volal nově příchozí, spěchem bez dechu.
Třebaže vládnoucí duchové vtakových síních jako je tato vykonávají
krátkým řízením neomezenou moc nad svobodou, dobrým jménem
apověstí, ba téměř nad životem poddaných Jejího Veličenstva, obzvlášť
tříd chudších, a třebaže se v takových zdech dennodenně odehrává
tolik fantastických ničemností, že by si nad nimi sami andělé oči vyplakali, nemůže do nich veřejnost nahlédnout jinak než prostřednictvím denního tisku. Pana Fanga tudíž nemálo rozhořčilo, když spatřil
nezvaného hosta vpadnout do místnosti s rozruchem tak neuctivým.
„Co to znamená? Kdo to je? Vyhoďte toho člověka. Vykliďte soudní síň!“ křičel pan Fang.
„Budu mluvit, a budu!“ volal muž. „Nenechám se vyhodit. Já
všechno viděl. To knihkupectví je moje. Žádám, abych byl ihned vzat
do přísahy. Nedám se odbýt. Pane Fangu, musíte mě vyslechnout!
Nesmíte mě odmítnout, pane!“
Muž byl v právu. Jeho chování bylo rozhodné a celá věc začínala
nabývat tuze vážné tvářnosti, aby se dala ututlat.
„Vemte toho člověka do přísahy,“ zavrčel pan Fang velmi nemilostivě. „Tak mluvte, člověče, co jste nám přišel povědět?“
„Tohle,“ pravil muž. „Viděl jsem tři hochy  dva jiné a tady toho
obžalovaného  potloukat se na protější straně ulice, zatímco si
tenhle pán u mě četl. Tu krádež spáchal jiný hoch. Viděl jsem, jak
to udělal  a taky jsem viděl, jak tenhle hoch úžasem nad tím přímo
zkameněl, jako když ho omráčí.“
A poněvadž mezitím nabyl trochu dechu, přistoupil počestný
majitel knihkupeckého krámku k vylíčení, nyní již souvislejšímu,
přesných okolností krádeže.
 104 
„Proč jste sem nepřišel dřív?“ zeptal se po chvíli mlčení Fang.
„Neměl jsem človíčka, aby mi ohlídal krám,“ odpověděl muž.
„Všichni, kdo by mi mohli pomoct, se přidali k honičce. Teprve
před pěti minutami se mi podařilo někoho sehnat a celou cestu
sem v jednom kuse utíkám.“
„Žalobce si četl, říkáte?“ vyptával se Fang po dalším odmlčení.
„Ano,“ přisvědčil muž. „Právě tu knihu, co má v ruce.“
„Hm, právě tu knihu, tak?“ prohodil Fang. „A zaplatil vám ji?“
„Ne, nezaplatil,“ odvětil muž s úsměvem.
„Saprlot, úplně jsem na to zapomněl!“ zvolal roztržitý starý pán
prostomyslně.
„Zrovna ten pravý, aby vznášel žalobu proti ubohému chlapci!“
řekl Fang se směšnou snahou vypadat lidsky. „Podle mého soudu,
pane, jste se uvázal v držení té knihy za okolností velice podezřelých a nečestných a můžete se pokládat za velmi šťastného, že
vás vlastník řečeného majetku nehodlá stíhat. Vezměte si z toho
ponaučení, příteli, nebo vás ještě jednou zákon skřípne. Hoch se
osvobozuje. Vykliďte síň.“
„Hrom do toho!“ rozohnil se starý pán, jež konečně vybuchl hněvem, který již tak dlouho krotil. „Hrom do toho, jestli já !“
„Vykliďte síň!“ rozkřikl se soudce. „Dozorci, slyšíte? Vykliďte síň!“
Stalo se po jeho rozkazu a rozhořčený pan Brownlow, v jedné
ruce knihu a ve druhé bambusovou hůlku, v zuřivém záchvatu vzteku a vzdoru přímo šílený, byl vystrkán ven. Jakmile však vkročil na
dvůr, všechna jeho zloba se rázem rozplynula. Na dlažbě ležel na
zádech malý Oliver Twist s košilí rozepnutou a se spánky smočenými vodou; tvář měl bílou jako plátno a celým tělem mu lomcovala
zimnice.
„Ubohý chlapec, ubohý chlapec!“ řekl pan Brownlow, když se nad
ním sehnul. „Zavolejte někdo kočár, prosím vás. Rychle!“
Sehnali tedy kočár, a když Olivera opatrně uložili na jedno sedadlo, starý pán nastoupil do vozu také a posadil se na druhé.
 105 
„Směl bych vás doprovodit?“ zeptal se majitel knihkupeckého
krámku a nahlédl do vozu.
„No jeje, to se rozumí, milý pane,“ opáčil chvatně pan Brownlow.
„Zapomněl jsem na vás. I saprlot! Ještě pořád držím tu nešťastnou
knihu! Pojďte, hop dovnitř. Chudinka! Nesmíme promarnit ani
chvilku.“
Majitel knihkupeckého krámku nasedl do kočáru a vzápětí se
vůz rozjel.
 106 
Kapitola dvanáctá
V níž se Oliverovi dostane lepší péče, než jaké se těšil kdy předtím,
a v níž se vyprávění vrací k šprýmovnému starému pánovi
a jeho mladistvým druhům
Kočár hrčel a rachotil téměř po téže půdě, po které šlapal Oliver, když
v Lišákově společnosti prvně vkročil do Londýna; dojel touž cestou
až k Andělu v Islingtonu, kde pak zabočil jiným směrem, až konečně
zastavil před hezkým domem v tiché, stinné ulici blízko Pentonvillu.
Tam bez minutky meškání zchystali postel a pod dohledem pana
Brownlowa do ní pečlivě a pohodlně uložili jeho mladého chráněnce;
a tam ho pak také ošetřovali s laskavostí a péčí, která neznala mezí.
Ale po mnoho dní zůstal Oliver v bezvědomí a veškerou dobrotu svých nových přátel vůbec nevnímal. Slunce vyšlo a zapadlo,
a znovu vyšlo a zapadlo, a poté ještě mnohokrát  a stále ležel hoch
natažen na svém lůžku neklidném a tratil se v suchém a sžíravém
žáru horečky. Červ nekoná své dílo na mrtvém těle jistěji, než je na
živém koná tento pomalu stravující doutnavý oheň.
Slabý a hubený a sinavě bledý se konečně probral, jako by se
probouzel z nějakého dlouhého a nepokojného snu. Chabě se zvedl
na posteli a s hlavou opřenou o třaslavou ruku se úzkostlivě rozhlížel kolem.
„Co je to za pokoj? Kam mě to odnesli?“ ptal se Oliver. „Tohle není
to místo, kde jsem usnul.“
Byl velmi malátný a slabý, a proto ta slova pronesl chabým hlasem, ale přesto je někdo okamžitě zaslechl. Záclona v hlavách lůžka
se chvatně rozhrnula a s rukou, která ji odhrnovala, vstala z křesla
stojícího hned vedle, v němž až dosud seděla a něco šila, stará paní
mateřského vzhledu, velmi čistě a pěkně ustrojená.
 107 
„Pšš, synáčku,“ řekla stará paní něžně. „Musíš zachovat úplný klid,
nebo jinak budeš zase nemocný. A bylo ti moc zle  tak zle, že ti hůř
už skoro být nemohlo. Hezky si zase lehni  tak jsi hodný!“ S těmi
slovy položila stará paní velmi jemně Oliverovi hlavu na polštář,
a když mu uhladila vlasy z čela, zadívala se mu do tváře tak přívětivě
a láskyplně, že neodolal, aby jí svou vychrtlou ručičku nevložil do
dlaně a neovinul si její ruku kolem krku.
„Pro spasení boží!“ vzdychla stará paní se slzami v očích. „Takový
vděčný drobeček! A milý a hezký! Jak by asi bylo jeho matce, kdyby
u něho seděla jako já a mohla ho teď tak vidět!“
„Možná že mě vidí,“ zašeptal Oliver a sepjal ruce. „Možná že u mě
seděla. Skoro mi připadá, jako že u mě opravdu seděla.“
„To byla jen ta horečka, synáčku,“ řekla stará paní konejšivě.
„Asi, to nejspíš,“ přisvědčil Oliver, „protože nebe je od nás hrozně
daleko a všichni jsou tam moc šťastní, než aby odtamtud chodili
sem dolů k posteli nemocného chudého chlapce. Ale jestli věděla,
že jsem nemocný, jistě mě litovala i tam, protože byla sama moc
nemocná, než umřela. Ne, ne, rozhodně o mně vůbec neví nic,“ dodal Oliver po krátkém odmlčení. „Kdyby byla viděla, jak mě ztloukli,
bylo by ji to rozesmutnilo  a když se mi o ní zdálo, pokaždé měla
líbezný obličej a vypadala šťastně.“
Na to stará paní neodpověděla, nýbrž pouze si nejdřív utřela
oči a hned po nich i brýle ležící na prošívané přikrývce, jako kdyby
spolu s oněmi obličejovými rysy tvořily nedílný celek, a potom
přinesla Oliverovi nějaký studený nápoj. A když se napil, pohladila
ho po tváři a řekla mu, že musí ležet docela klidně, nebo jinak že
bude znovu nemocný.
Oliver tedy ležel velmi pokojně  dílem proto, že chtěl tu laskavou starou paní ve všem přesně uposlechnout, a dílem proto,
abychom řekli pravdu, že ho těch pár slov, která právě promluvil,
úplně vyčerpalo. Z lehké dřímoty, která ho ve chviličce obestřela,
ho probudil plamen svíčky, a když se přiblížila až k posteli, spatřil
 108 
v její záři nějakého pána s velmi velkými a hlasitě tikajícími zlatými
hodinkami v ruce; ten mu ohmatal puls a vyjádřil se, že mu je už
o hodně líp.
„Co, maličký, že už ti je o hodně líp, viď‘?“ zeptal se pán.
„Ano, prosím, děkuji,“ přisvědčil Oliver.
„Hned jsem to věděl,“ pokračoval pán. „A máš taky hlad, viď?“
„Ne, prosím,“ odpověděl Oliver.
„Hm!“ hrkl pán. „Hned jsem to věděl. Nemá hlad, paní Bedwinová,“
ohlásil pán s nadmíru moudrou tváří.
Stará paní se uctivě maličko uklonila hlavou, což jako by říkalo,
že pokládá doktora za velice chytrého. Doktor byl očividně téhož
mínění.
„Jsi ospalý, viď, maličký?“ ptal se doktor dál.
„Ne, prosím,“ odpověděl Oliver.
„Nejsi,“ opakoval doktor s velmi zkušeným a uspokojivým výrazem. „Ovšemže nejsi. Ani žízeň nemáš. Nebo máš?“
„Ano, prosím, velkou,“ odpověděl Oliver.
„Přesně, jak jsem očekával, paní Bedwinová,“ prohlásil doktor.
„Je to úplně přirozené, že má žízeň. Můžete mu podat trochu čaje,
prosím, a sem tam kousek suché topinky  bez másla. Moc ho nebalte, prosím, aby se příliš nezahřál, ale dejte zase pozor, abyste ho
nenechala příliš prostydnout  budete tak laskava?“
Stará paní udělala pukrlátko. A když pak doktor ještě ochutnal
Oliverův chladný nápoj a vyslovil se o něm se zdrženlivým uznáním,
chvatně odešel; jak sestupoval ze schodů, boty mu velmi důležitě
a blahobytně vrzaly.
Brzo po jeho odchodu Oliver znovu usnul; když se probudil, bylo
bezmála dvanáct hodin. Krátce potom mu stará paní něžně popřála
dobrou noc a zanechala ho péči tlusté stařeny, která právě přišla
a v malém ranečku si s sebou přinesla malou modlitební knížku
a velký noční čepec. Když si natáhla čepec na hlavu a modlitby položila na stůl, řekla stařena Oliverovi, že ho přišla do rána ošetřovat,
 109 
přitáhla si židli až k samému krbu a ve chvilce tloukla špačky. Její
klímání zpestřovaly v krátkých přestávkách rozličné hekavé a chrčivé zvuky a tu a tam nějaké to přepadnutí dopředu, což však nemělo
žádný horší následek, než že si občas řádně podrbala nos a pak
znovu zas usnula.
A tak se noc pomaličku vlekla. Oliver ještě nějakou chvíli ležel
a bděl, počítal kolečka světla, která se odrazem od stínítka nočního
knůtku promítala na strop, nebo mdlým zrakem sledoval spletitý
vzorek papírové tapety na stěně. Tma a hluboké ticho v pokoji
byly tíživě vážné, a když v chlapcově mysli probudily vědomí, že
se v těch zdech po mnoho dní a nocí vznášela smrt a že by je ještě
stále mohla naplnit chmurou a hrůzou své strašlivé přítomnosti, tu
zabořil tvář do polštáře a vroucně vzýval dobrotivé nebe.
Ponenáhlu se pohřížil do onoho hlubokého a klidného spánku,
jaký přináší jedině úleva od právě přestálých útrap, do onoho tichého a pokojného odpočinku, z něhož se probudit je bolest. To kdyby
byla smrt, kdo, táži se, by chtěl být znovu probuzen ke všem těm
zápasům a bouřím života  ke všem jeho starostem o přítomnost,
jeho obavám o budoucnost, a především k jeho trudným vzpomínkám na minulost?
Byl už několik hodin bílý den, když Oliver otevřel oči; bylo mu
veselo a cítil se spokojený. Krize nemoci byla bezesporu již překonána. Opět patřil světu.
Po třech dnech byl již schopen sedět v lenošce, důkladně vystlané polštáři, a poněvadž byl dosud tuze slabý, aby mohl chodit, dala
si ho paní Bedwinová snést dolů do pokojíka pro hospodyni, který
jí patřil. Když ho tam usadila ke krbu, posadila se hodná stará paní
také, a protože ji pohled na to, oč se mu již daří lépe, plnil nemalou
radostí, vzápětí propukla v usedavý pláč.
„Nic si z toho mého pláče nedělej, synáčku,“ pravila stará paní. „Já
si prostě občas musím takhle od srdce poplakat. No vidíš, už je po
všem  a je mi zas docela dobře.“
 110 
„Jste na mě hrozně, hrozně hodná, paní,“ řekl Oliver.
„No, s tím si teď hlavu nelámej, synáčku,“ pravila stará paní, „to
nemá vůbec co dělat s tvou polívkou  a je nejvyšší čas, abys ji
dostal, protože doktor říká, že se dnes ráno na tebe přijde možná
podívat pan Brownlow. A tak musíme koukat, abychom vypadali co
nejlíp, protože čím líp budem vypadat, tím větší bude mít radost.“
S tím vysvětlením přistrčila stará paní na oheň kastrůlek s plnou
miskou hovězí polévky  dost silné, pomyslil si Oliver, aby vydala,
kdyby se zředila na sílu předepsanou ústavním stravovacím řádem,
na bohatý oběd, nejmírněji počítáno, pro tři sta padesát špitálníků.
„Máš rád obrázky, synáčku?“ zeptala se stará paní, když si všimla,
že Oliver upírá velmi napjatě oči na portrét zavěšený na stěně právě
naproti jeho lenošce.
„Ani dobře nevím, paní,“ odpověděl Oliver, aniž odtrhl oči od plátna. „Viděl jsem jich tak málo, že skoro nevím. Má ta dáma krásný,
jemný obličej!“
„Jojo,“ vzdychla stará paní, „malíři dělají vždycky dámy hezčí, než
jsou doopravdy, jinak by nesehnali žádné zákazníky, dítě. Ten člověk,
co vynašel ten stroj na dělání podobizen, mohl vědět, s tím že nikdy
úspěch mít nebude  pracuje to až moc věrně. Až moc,“ opakovala
stará paní a velmi srdečně se zasmála své vlastní bystrosti.
„Je to  je to podobizna, paní?“ zeptal se Oliver.
„Ano,“ přikývla stará paní a na okamžik zdvihla oči od polévky,
„je to portrét.“
„Čí, paní?“ ptal se Oliver.
„Ale jdi, synáčku, ani nevím,“ odpověděla stará paní s dobrosrdečným veselím. „Pochybuju, že by to byla podobizna někoho, koho
bychom znali já nebo ty. Zdá se, že ses do ní nějak zakoukal, synáčku.“
„Je tak strašně hezká,“ řekl na to Oliver.
„Ale jdi, snad se jí nebojíš?“ podivila se stará paní, když si s velkým překvapením všimla ustrašeného pohledu, s nímž dítě pozorovalo obraz.
 111 
„Ne, ne, vůbec ne,“ opáčil chvatně Oliver. „Ale ty oči vypadají hrozně smutné, a jak tady sedím, připadá mi, jako by se dívaly rovnou
na mě. Až mi z toho srdce tluče,“ dodal Oliver tichým hlasem, „jako
by ten obraz byl živý a chtěl mi něco povědět, ale nemůže.“
„Pro spasení boží!“ zvolala stará paní a ulekaně sebou škubla.
„Takhle nemluv, dítě! Jsi po té nemoci slabý a rozrušený. Počkej,
otočím ti židli a převezu tě na druhou stranu, a pak už ho nebudeš
vidět. Tak!“ dodala stará paní, která zároveň vtělila slovo v čin. „Teď
už ho aspoň nevidíš.“
Jenže Oliver viděl portrét svým duševním zrakem dál stejně
zřetelně, jako kdyby vůbec nebyl změnil polohu. Pomyslil si však,
že udělá líp, když nebude tu laskavou starou paní trápit, a proto
se jen vlídně usmál, když se na něj podívala. A paní Bedwinová,
upokojená, že se Oliver trochu uklidnil, osolila topinku a nalámala ji
do polévky se vším ruchem a spěchem, jaký příprava tak významná
vyžaduje. Oliver polévku spořádal s neuvěřitelnou rychlostí. A jen
spolkl poslední lžíci, už se ozvalo tiché zaklepání na dveře. „Dále,“
řekla stará paní, a do pokoje vkročil pan Brownlow.
Nu, starý pán vešel tak zvesela, jak se to patří  ale jen si pošoupl brýle na čelo a zastrčil ruce pod šosy županu, aby si mohl
Olivera důkladně prohlédnout, už se mu začal obličej přerozmanitě
krabatit a podivně kroutit. Oliver vypadal velice ztrhaný po nemoci,
hotová mátoha, a z úcty k svému dobrodinci učinil bezmocný pokus
vstát, ale skončilo to tím, že spadl zase zpátky do lenošky; i stalo se,
musíme‑li již říci pravdu, že páně Brownlowo srdce, jsouc sdostatek velké pro kterýchkoli šest obyčejných starých pánů lidumilně
založených, vehnalo jakýmsi hydraulickým procesem, který pro
nedostatečné filozofické znalosti nejsme schopni vysvětlit, svému
majiteli do očí hojnost slz.
„Ubohý chlapec, ubohý chlapec!“ opakoval pan Brownlow s pokašláváním. „Nějak dnes chraptím, paní Bedwinová. Asi jsem nastydl, obávám se.“
 112 
„To doufám ne, prosím,“ ohradila se paní Bedwinová. „Všechno,
co jste měl, bylo suché a dobře nahřáté, pane.“
„Nevím, Bedwinová, nevím,“ pokračoval pan Brownlow. „Skoro
se mi zdá, že jsem včera večer při obědě měl vlhký ubrousek  ale
na tom už nesejde. Jakpak ti je dnes, můj maličký?“
„Moc krásně, prosím,“ odpověděl Oliver. „A jsem vám moc vděčný,
pane, za všechnu vaši dobrotu ke mně.“
„Hodný chlapec, hodný,“ pravil pan Brownlow rázně. „Dala jste
mu něco na posilněnou, Bedwinová? Nějakou bryndu, viďte?“
„Zrovna měl misku výtečné silné polévky, pane,“ odvětila paní
Bedwinová a maličko se přitom vypjala a položila silný důraz na
předposlední slovo, aby naznačila, že mezi bryndou a polévkou
správně připravenou z dobrých přísad neexistuje pražádná příbuznost ani spojitost.
„Brr!“ odfoukl si pan Brownlow a slabě se otřásl. „Dvě tři sklenky
portského vína by mu byly prospěly daleko víc. Nemám pravdu,
Tome White, co?“
„Jmenuji se, prosím, Oliver,“ prohlásil malý pacient s velkým
překvapením v očích.
„Oliver!“ opakoval pan Brownlow. „Oliver a jak dál? Oliver White,
ano?“
„Ne, prosím. Twist  Oliver Twist!“
„Zvláštní jméno!“ podivil se starý pán. „A pročpak jsi tedy soudci
řekl, že se jmenuješ White?“
„Nic takového jsem mu vůbec neřekl, pane,“ odpověděl Oliver
užasle.
To znělo tak podezřele jako lež, že se starý pán zadíval Oliverovi
do obličeje trochu přísně. Ale bylo nemožné hochovi nevěřit, neboť
z každičkého jeho vyhublého a ostrého rysu mluvila pravda.
„Nějaký omyl,“ uznal pan Brownlow. Ale třebaže důvod, proč se
tak upřeně zahleděl na Olivera, již pominul, někdejší domněnka
o podobnosti mezi hochovými rysy a nějakou známou tváří mu
 113 
náhle vytanula na mysli s takovou naléhavostí, že nemohl od něho
odtrhnout zrak.
„Snad se na mě nehněváte, pane?“ tázal se Oliver a zdvihl k němu
prosebně oči.
„Ale kde,“ odpověděl starý pán. „Probůh! Co to vidím? Bedwinová,
podívejte se tamhle!“
Při těch slovech prudce ukázal na obraz nad Oliverovou hlavou,
a pak na hochovu tvář. Byla to živá kopie obrazu. Oči, hlava, ústa 
všechny rysy úplně tytéž. Jejich výraz byl v té chvíli tak navlas stejný,
že i sebenepatrnější čárečka byla jakoby okopírovaná s přesností
až zarážející!
Oliver příčinu toho nenadálého zvolání nepoznal; nebyl totiž
ještě dost silný, aby snesl leknutí, které mu výkřik způsobil, a v mžiku omdlel, kterážto slabost z jeho strany skýtá našemu vyprávění
příležitost k tomu, abychom čtenáře zbavili nejistoty, pokud se týče
obou mladých učedníků šprýmovného starého pána, a abychom
zaznamenali:
Že když se Lišák a jeho znamenitý přítel mladý pán Bates přidali
k hlučné štvanici na prchajícího Olivera, která se rozpoutala pro
jimi provedený nezákonný převod páně Brownlowova osobního
majetku, jak jsme již popsali, byl jim k tomu pohnutkou velmi chvályhodný a patřičný ohled na vlastní osobu  a jelikož volnost jednání
a osobní svoboda poddaných jsou kromě jiných první a nejpyšnější
chloubou každého pravého Angličana, jistě nemusím doporučovat
čtenářově pozornosti, že by tento čin měl oba hochy v mínění všech
vlasteneckých a veřejného blaha dbalých lidí povznést měrou téměř
tak velkou, jakou tento pádný důkaz jejich snahy o vlastní sebezáchovu a bezpečnost přispívá k podepření a potvrzení onoho malého
kodexu zákonů, jejž jistí hlubocí a zdravě usuzující filozofové vyhlásili za hybnou sílu všech činů i dějů přírody, čímž řečení filozofové
velmi moudře převedli veškeré jednání dobré matky přírody do
kategorie zásad a pravidel a velmi obratnou a lichotivou poklonou
 114 
její vznešené moudrosti a rozumu úplně vymýtili ze zřetele všechny
faktory srdce, šlechetných pohnutek a citu. To jsou prý totiž hodnoty
naprosto pod důstojnost ženské bytosti, o níž se všeobecně uznává
a hlásá, že je vysoko povýšena nad přečetné slabůstky a nedostatky
svého pohlaví.
Kdybych potřeboval nějaký další důkaz o tom, že jednání oněch
mladých pánů v jejich nadmíru choulostivé a ožehavé situaci bylo
rázu přísně filozofického, ihned bych ho našel v té okolnosti (rovněž
již v jedné předcházející části tohoto vyprávění zaznamenané), že
od pronásledování upustili, jakmile se všeobecná pozornost upjala
na Olivera, a že okamžitě zamířili nejkratší možnou cestou k domovu. Ačkoli nehodlám tvrdit, že obvyklou praktikou proslulých
a učených mudrců je cestu k nějakému velkému závěru zkracovat
(neboť ve skutečnosti mají spíše ve zvyku všelijakými rozvláčnostmi a klopýtavými rozpravami podobnými oněm, jimž pod tlakem
tuze mocného návalu myšlenek rádi holdují opilci, onu vzdálenost
prodlužovat), ale přesto chci říct, a říkám to zřetelně, že důslednou
praktikou mnohých znamenitých filozofů při uplatňování svých
teorií je osvědčovat hlubokou moudrost a prozíravost zajištěním
proti kdejaké možné náhodě, o níž lze mít za to, že by se mohla
jakýmkoli nepříjemným způsobem dotknout jejich vlastní osoby.
Podle toho, aby se udělalo velké dobro, smí se udělat malé zlo a smí
se také použít všech prostředků, které světí účel, jehož se má dosáhnout  přičemž míra dobra nebo míra zla, či vůbec rozdíl mezi
obojím, jsou zcela ponechány dotyčnému filozofovi, aby je stanovil
a rozhodl z hlediska svého jasného, širokého a nestranného pojetí
vlastního daného případu.
Teprve když s největší rychlostí proletěli nesmírně spletitým
bludištěm úzkých uliček a dvorů, odvážili se oba hoši pod nízkou
a tmavou klenbou jednoho podloubí zastavit. Sotvaže tam postáli
mlčky právě jen tak dlouho, co by nabrali dech k řeči, mladý pán
Bates si jásavým výkřikem vesele výskl, vyprskl v nezadržitelný
 115 
řehot, praštil sebou na schod přede dveřmi a válel se po něm, rozjařením jako pominutý.
„Co je ti?“ zeptal se Lišák.
„Ha, ha, ha!“ řičel Čódl Bates.
„Přestaň s tím kraválem,“ napomenul ho Lišák a opatrně se rozhlížel. „Chceš, aby tě drapli, trumbero?“
„Já za to nemůžu,“ odpověděl Čódl, „já za to nemůžu! Když ho
vidím, jak to natírá, ten trap, jak bere rohy, bum, co chvíli řachne do
kandelábru, a zase bere špurta dál, jako kdyby byl ze železa jako ty
sloupy  a já si to se šňupákem v kapse metu za ním a vřískám  jej,
ta psina!“ Bujná obrazotvornost mladého pána Batese mu vybavovala prožitý výjev před očima v barvách tuze sytých. Jakmile došel
k tomuto zvolání, znovu se začal válet po schůdku a smál se hlasitěji
než předtím.
„Co řekne Fagin?“ zeptal se Lišák, který k předložení této otázky
využil hned první chvilky, kdy jeho druhovi došel dech k smíchu.
„Co?“ opáčil Čódl Bates.
„Právě, co?“ opakoval Lišák.
„No co by měl říkat?“ ptal se Čódl, jemuž téměř rázem zašla všechna veselost, protože Lišákova vážnost ho zchladila. „Co by měl říkat?“
Pan Dawkins si chvilku pohvizdoval; potom sundal klobouk,
poškrábal se ve vlasech a třikrát pokývl hlavou.
„Co tím myslíš?“ řekl Čódl.
„Rafy blafy, randál bengál a cimbus pardus,“ řekl Lišák se slabým
úšklebkem ve své oduševnělé tváři.
To vysvětlovalo dost, ale ne zrovna uspokojivě. Mladý pán Bates
to vycítil, a proto opakoval otázku: „Co tím myslíš?“
Lišák již neodpověděl, nýbrž nasadil si opět klobouk na hlavu,
loktem si podebral šosy dlouhého kabátu, jazykem si vyboulil tvář,
známým, ale výmluvným gestem si pětkrát šestkrát poklepal na kořen nosu, otočil se na podpatku a plouživě vklouzl do dvora. Mladý
pán Bates šel se zamyšleným výrazem za ním.
 116 
Několik málo minut po skončení tohoto rozhovoru vytrhl šprýmovného starého pána, který právě seděl u ohně s klobásou a bochníčkem chleba v levé ruce, s kapesním nožem v pravé a s cínovým
džbánkem na troj nožce, hluk kročejů stoupajících po rozvrzaných
schodech. V bledé tváři mu pohrával zlotřilý úsměv, když se otočil a ostře loupl zpod hustého zrzavého obočí očima, dřív než se
s uchem nataženým ke dveřím zaposlouchal.
„Co to, jak to přijde?“ zahuhlal žid a změnil barvu. „Jdou jenom
dva? Kdepak mají třetího? Není přece možná, aby je potkal nějaký
malér. Pst, pozor!“
Kroky přicházely stále blíž, až konečně došly na chodbičku.
Dveře se pomalu otevřely  a vstoupili Lišák a Čódl Bates a zavřeli
za sebou.
 117 
Kapitola třináctá
Inteligentnímu čtenáři se představuje několik nových známých
a v souvislosti s nimi se vyprávějí rozličné zajímavosti,
které mají vztah k tomuto příběhu
„Kde je Oliver?“ vyhrkl žid a se zlověstným výrazem se zdvihl. „Kde
je ten hoch?“
Mladí zlodějové pozorovali svého učitele, jako by je jeho zuřivost
lekala, a nejistě pokukovali jeden po druhém. Ale neodpovídali.
„Co se s tím hochem stalo?“ procedil žid, popadl Lišáka pevně
za límec a se strašlivým proklínáním mu pohrozil. „Mluv, nebo tě
zaškrtím!“
Pan Fagin vypadal, jako by to myslel tak ukrutně vážně, že Čódl
Bates, který považoval za moudré ve všech případech dbát opatrnosti a rozhodně nepokládal za vyloučené, že by při škrcení mohl
přijít na řadu druhý, padl na kolena a z plných plic spustil hlasitý,
táhlý a vytrvalý řev  něco mezi bučením rozzuřeného býka a rykem hlásné trouby.
„Budeš mluvit nebo ne!“ zahřímal žid a zacloumal Lišákem tak
prudce, že připadalo jako učiněný zázrak, že se hoch vůbec ve svém
velkém kabátě udržel.
„No, chytli ho šnůrové12, a to je všecko,“ odpověděl Lišák nasupeně. „Helejte, pusťte mě, jo!“ A když se jediným škubnutím úplně
vysmekl z velkého kabátu a nechal ho židovi v rukou, popadl Lišák
opékací vidličku a učinil výpad proti vestě šprýmovného starého
pána  výpad, který by byl, kdyby byl zasáhl cíl, vypustil o trochu
víc šprýmovnosti, než by se bylo dalo snadno nahradit.
12  Policisté (zvláště tajní). (Ze staršího argotu.) Pozn. překl.
 118 
V tomto nenadálém nebezpečí žid uskočil s větší mrštností, než
by se bylo dalo očekávat u člověka zdánlivě tak sešlého věkem, popadl cínový džbánek a chystal se ho vrhnout útočníkovi na hlavu.
Ale protože právě v tom okamžiku upoutalo jeho pozornost přímo
příšerné zavytí Čódla Batese, změnil náhle směr a cíl a mrštil plným
džbánkem rovnou po řečeném mladém pánovi.
„U všech sakrů, co je to zase za melu?“ zavrčel nějaký hluboký
hlas. „Kdo to tady po mně hodil? Eště dobře, že mě cáklo jen pivo,
a ne džbánek, jinak bych byl někoho vodkrouh. To jsem moh vědět,
že nikdo než takovej hnusnej zazobanej, zlodějskej, ukecanej starej
židák si může dovolit plejtvat jiným pitím než vodou  ani tou ne,
ledaže každej kvartál vohne vodárnu. Nač ten randál, Fagine? Kruci,
dyť mám celej šátek na krku zbryndanej pivem! Deš sem, neřáde
jeden potměšilá  co čučíš venku, jako by ses za svýho pána styděl!
Deš sem!“
Muž, který vrčel tato slova, byl statný, rozložitý, asi pětatřicetiletý chlapík v černém manšestrovém kabátě, velmi ušpiněných
drapových podkolenicích, šněrovacích botkách a v šedivých bavlněných punčochách, které obepínaly svalnaté nohy se silně baňatými
lýtky  nohy onoho druhu, jaké v podobném ustrojení vždycky vypadají nedokonale a neúplně obuté, nekrášlí‑li je pár pout. Na hlavě
měl hnědý klobouk a kolem krku špinavý pestrý hedvábný šátek,
jehož dlouhými roztřepanými cípy si při řeči stíral z tváře pivo.
Když se otřel, ukázal světu široký hrubý obličej, zarostlý třídenním
strniskem, a dvojici zlostně zakaboněných očí, z nichž jedno jevilo
rozličné pestrobarevné známky, že je nedávno pošramotila nějaká
rána.
„Deš sem, slyšíš!“ zavrčel tento roztomilý lotr.
Do světnice se vploužil bílý huňatý pes s hlavou na dvaceti různých místech podrápanou a porvanou.
„Proč jsi nepřišel hned?“ rozkřikl se muž. „Se mi zdá, že samou
pejchou se už ke mně nechceš před lidma vůbec znát, co? Lehni!“
 119 
Tento rozkaz doprovodil takovým kopancem, že zvíře odletělo
až na druhý konec světnice. Ale nejspíš tomu bylo již dlouho zvyklé,
neboť ani nehleslo, docela klidně se schoulilo do kouta, mrkajíc
svýma velice ohyzdnýma očima snad dvacetkrát za minutu, zřejmě
se věnovalo zevrubné prohlídce místnosti.
„Jak si to představuješ? Ty, takovej chamtivej, hrabivej, ne‑na‑syt-
‑nej starej pasr13, chceš tejrat svoje hochy?“ řekl muž a rozvážně se
posadil. „Divím se, že tě nezamordujou. Bejt na jejich místě já, tak
tě voddělám. Kdybych se bejval učil u tebe, tak jsem tě voddělal už
dávno a potom  ne, tebe bych neprodal, protože ty nejseš dobrej
k ničemu jinýmu než tě naložit do špiritusu a ukazovat jako extra
hnusnou zrůdu, a já myslím, že tak velký flašky vůbec skláři nefoukaj.“
„Tišej, tišej, pane Sikes,“ šeptal žid celý roztřesený, „ne tak nahlas!“
„Toho ‚pána‘ si vodpusť,“ opáčil zlotřilec, „jak začneš pánovat, tak
máš vždycky za lubem nějakou všivárnu. Moje meno znáš, tak si jen
hezky posluž! Však já mu hanbu neudělám, až přijde čas.“
„Na, dobře  budiž to teda Bill Sikes!“ řekl žid s podlízavou ponížeností. „Zdá se, že máte špatnou náladu, Bille.“
„Možná, že mám,“ připustil Sikes, „ale podle mýho jsi pořádně
z míry taky ty, ledaže to myslíš zrovna tak neškodně, když kolem
sebe mlátíš cínovejma džbánkama, jako když breptáš a “
„Blázníte?“ skočil mu do řeči žid a zároveň chytil muže za rukáv
a ukázal na oba hochy.
Pan Sikes se spokojil s tím, že si pod levým uchem zavázal pomyslný uzel a šklíbivě škubl hlavou k pravému rameni; této němoherní scéně žid očividně dokonale porozuměl. Potom hantýrkovými
výrazy, kterými celý svůj rozhovor bohatě špikoval, ale které by
byly zcela nesrozumitelné, kdybychom je zde citovali, požádal žida
o skleničku kořalky.
13  Překupník kradeného zboží. (Ze staršího argotu.) Pozn. překl.
 120 
„A bacha, abys ji nevotrávil,“ dodal pan Sikes a položil si klobouk
na stůl.
To bylo řečeno v žertu; ale kdyby sedící muž byl mohl vidět
zlodušský úšklebek, s nímž si žid skousl bledý ret, když se otáčel
ke kredenci, nebyl by možná pokládal to své varování za zcela zbytečné, ani touhu (ne‑li víc) vinopalníkův dovedný výrobek vylepšit
za přání šprýmovnému srdci starého pána tuze vzdálené.
Když do sebe obrátil dvě nebo tři sklenky pálenky, uráčil se pan
Sikes poctít trochou pozornosti i mladé pány, a tento milostivý čin
vedl k rozhovoru, vněmž oba hoši obšírně a zevrubně vylíčili příčinu
i způsob Oliverova zatčení s takovými příkrasami a odchylkami od
pravdy, jaké se za daných okolností zdály Lišákovi nejprospěšnější.
„Mám strach,“ řekl žid, „aby snad třeba něco nebleptnul, co by
nás přivedlo do maléru “
„To je nejvýš pravděpodobný,“ odsekl Sikes se škodolibým úsměškem. „Máš po firmě, Fagine.“
„A mám strach, víte,“ pokračoval žid, jako kdyby si nebyl toho
přerušení vůbec všiml, a při řeči hleděl upřeně na svého kumpána,
„mám strach, že jestli to praskne s námi, praskne to třeba ještě s hezkou řádkou jinejch  a v tom případě že byste vy, milánku, dopadl
o hodně hůř, než bych dopadl já.“
Muž sebou škubl a zuřivě se otočil na žida. Ale starý pán měl
ramena vysoko pokrčená, že mu sahala až k uším, a prázdnýma
očima civěl nepřítomně na protější stěnu.
Zavládlo dlouhé mlčení. Každý člen ctihodného tovaryšstva se
zdál pohřížený do vlastních úvah, ani psa nevyjímaje; ten podle
všelijakého potutelného olizování tlamy soudě patrně promýšlel
útok na nohy prvního pána nebo dámy, které se mu nahodí do cesty,
až vyjde ven na ulici.
„Někdo musí vyzvědět, co se stalo na tej stanici,“ řekl pan Sikes
mnohem tišším tónem, než jakým mluvil od začátku, co vešel do
místnosti.
 121 
Žid přikývl na souhlas.
„Jestli nic nepích a je vodsouzenej, tak se není co bát, dokud zas
nevyleze,“ pokračoval pan Sikes, „a pak si s ním musíme poradit.
Nějak ho musíme dostat.“
Žid opět přikývl.
Bylo sice zřejmé, že navržený válečný plán je rozumný, ale jeho
přijetí se bohužel stavěla do cesty jedna velmi pádná překážka. Tou
byla okolnost, že jak Lišák, tak Čódl Bates i Fagin a pan William
Sikes, náhodou všichni do jednoho chovali prudkou a hluboce
zakořeněnou nechuť přiblížit se ke kterékoli policejní stanici z jakéhokoli důvodu i pod jakoukoli záminkou.
Těžko hádat, jak dlouho by tak byli třebas seděli a pohlíželi jeden
na druhého ve stavu nejistoty, svého druhu nikoli právě nejpříjemnější. Je však zbytečné činit v té věci nějaké dohady, neboť nenadálý
příchod oněch dvou mladých dam, které Oliver poznal při jejich
nedávné návštěvě, znovu rozproudil hovor.
„To je ono, právě vhod!“ ozval se žid. „Tuhle Betsy půjde  viď,
milánku?“
„Kampak?“ opáčila mladá dáma.
„Ale jenom kousek tady na stanici, milánku,“ odpověděl žid nasládle.
Po zásluze dlužno mladé dámě přiznat, že neprohlásila výslovně,
že nikam nepůjde, nýbrž projevila pouze důrazné a naléhavé přání,
„aby ji ďas, jestli půjde“  kterážto zdvořile a jemnocitně vyhýbavá
odpověď dokazuje, že mladá dáma byla obdařena onou vrozenou
uhlazeností, která nesnese, aby způsobila bližnímu bolest přímým
a příkrým odmítnutím.
Žid protáhl obličej. Otočil se od jmenované mladé dámy, která
byla skvěle, ne‑li dokonce oslnivě vyšňořena v červených šatech,
zelených botkách a žlutých papilotách14, a obrátil se k druhé dívce.
14  Natáčky na vlasy. Pozn. red.
 122 
„Na, Nancy,“ pronesl žid konejšivým tónem, „co říkáš ty, milánku?“
„Že z toho nic nebude, Fagine  a tak nemá smysl, abyste se dál
namáhal,“ odpověděla Nancy.
„Jak to vlastně myslíš?“ ozval se pan Sikes a nevrle zdvihl oči od
stolu.
„Tak jak to říkám, Bille,“ odpověděla dáma s vyrovnaným klidem.
„Ale dyť na to jsi zrovna jak stvořená,“ dovozoval pan Sikes, „nikdo tě přeci v týhle končině vůbec nezná.“
„A protože taky o žádný věhlas ani za mák nestojím, Bille,“ odpověděla Nancy týmž rozvážným tónem jako předtím, „vždycky říkám
spíš ne než jo.“
„Vona půjde, Fagine,“ rozhodl Sikes.
„Ne, Fagine, nepůjde,“ opřela se Nancy.
„Jo, Fagine, půjde,“ potvrdil Sikes.
A pan Sikes měl pravdu. Pod střídavým náporem hrozeb, slibů
a pozorností se tato dáma dala konečně přemluvit, že se žádaného
úkolu podejme. Ji od toho arci nezdržovaly tytéž zřetele a pohnutky
jako její roztomilou přítelkyni, neboť se do okolí ulice Field Lane
přistěhovala teprve nedávno ze vzdáleného, ale noblesního předměstí Ratcliffe, a proto ji netížily tytéž obavy, že by ji mohl poznat
někdo z jejich četných známostí.
A tak si tedy slečna Nancy uvázala přes šaty čistou bílou zástěrku
a papírové natáčky zastrkala pod klopený slaměný klobouček  kteréžto oba oděvní doplňky dodala židova nepřeberná garderoba 
a chystala se vyjít za svým posláním.
„Momentíček, milánku, počkej,“ zadržel ji žid a vylovil ještě košíček s víkem. „To si vem do ruky. Vypadá to slušněj, milánku.“
„A dej jí klíč vod dveří, Fagine, ať ho nese v druhý,“ řekl Sikes, „to
vypadá ještě krapet věrnějc a solidnějc.“
„Ja, ja, milánku, pravda pravdoucí,“ přisvědčil žid, když mladé dámě
zavěsil na ukazováček pravé ruky veliký klíč od domovních vrat. „Tak!
Výborně! Ja, výborně, milánku!“ liboval si žid a mnul si ruce.
 123 
„Ach, můj bratříček! Můj ubohý, zlatý, roztomilý, nevinný bratříček!“ zvolala Nancy, propukla v pláč a v šíleném zármutku lomila
rukama i s košíčkem a domovním klíčem. „Co se s ním jen stalo?
Kam ho jen zavlíkli? Achich, slitujte se přece, páni, a povězte mi, co
s tím drahým hochem udělali! Slitujte se přece, páni, prosím vás,
a povězte mi to!“
Když k nezměrnému gaudiu svých posluchačů nejvýš žalostným
a srdcervoucím tónem vychrlila tuto lamentaci, slečna Nancy se
odmlčela, zamrkala na společnost, s úsměvem pokývla všem dokola
a zmizela.
„Ja, milánkové, je to mazaná holka, moc mazaná,“ otočil se žid
k svým mladým přátelům a mezi řečí vážně pokyvoval hlavou, jako
by jim tím němě kladl na srdce, aby si ze zářného příkladu, který
právě viděli, vzali vzor.
„Je vozdobou ženskýho pokolení,“ prohlásil pan Sikes, nalil si
skleničku a udeřil ohromnou pěstí do stolu. „Tak na její zdraví!
A aby všecky byly jako vona!“
Mezitímco se na znamenitou Nancy pěly tyto i mnohé jiné chvalořeči, pospíchala tato mladá dáma na policejní stanici, kam také
přes trošek přirozené bázlivosti vyvěrající z toho, že jde ulicemi
sama a bez ochrany, krátce nato dorazila zcela bez úhony.
Vstoupila zadním vchodem, lehce zaklepala klíčem na dveře jedné
cely a poslouchala. Ale zevnitř se nic neozývalo  zakašlala tedy a znovu poslouchala. Stále však nepřicházela odpověď  tedy promluvila.
„Oli, miláčku!“ zašeptala Nancy něžným hláskem. „Oli, jsi tam?“
Uvnitř nebyl nikdo než běžný bosý zločinec, kterého sebrali a zavřeli, protože hrál na flétnu, a kterého, když mu to provinění proti
lidské společnosti bylo jasně dokázáno, pan Fang zcela patřičně
odsoudil k jednomu měsíci káznice  s případnou a kratochvilnou
poznámkou, že má‑li již tolik dechu nazbyt, rozhodně prospěšněji
ho uplatní v šlapacím kole než na hudebním nástroji. Neodpovídal,
protože měl myšlenky úplně zaměstnané hořekováním nad ztrátou
 124 
flétny, kterou mu zabavili ve prospěch veřejné pokladny, a Nancy
tedy přešla k další cele a zaklepala tam.
„No?“ ozval se slabý a mdlý hlas.
„Není tam nějaký malý hoch?“ zeptala se Nancy, když napřed
zavzlykala.
„Ne,“ odpověděl hlas, „bůh chraň!“
To byl pětašedesátiletý tulák, odsouzený do vězení za to, že na
flétnu nehrál čili jinými slovy, že žebral po ulicích a nedělal nic pro
své živobytí. V další cele byl jiný muž, odsouzený do téhož vězení za
to, že bez koncese hauzíroval s plechovými rendlíky, čímž pro své
živobytí něco dělal  v rozporu s důchodkovými předpisy.
Jelikož však žádný z těchto zločinců na jméno Oliver neslyšel, ani
o hochovi nevěděl, zamířila Nancy rovnou k drsnému, ale bodrému
dozorci v pruhované vestě a s přežalostným nářkem a bědováním,
jehož žalost ještě stupňovalo hbité a působivé manipulování s domovním klíčem a košíčkem, se dožadovala vydání svého drahého
bratříčka.
„Copak ho mám já, děvenko?“ ohradil se staroch.
„Tak kde je?“ zaječela Nancy, jakoby žalem smyslů zbavená.
„No má ho přec ten pán,“ odpověděl dozorce.
„Který pán? Ach, dobrotivé nebe! Který pán?“ hořekovala Nancy.
V odpověď na tuto přerývanou otázku staroch hluboce zarmoucené sestřičce vysvětlil, že se Oliverovi udělalo v jednací síni špatně,
že na základě výpovědi jednoho svědka, který dotvrdil, že krádež
spáchal jiný hoch  toho prý nechytli  byl Oliver propuštěn a žalobce
si ho odvezl v bezvědomém stavu do svého domova; ale pokud šlo
o ten, nevěděl sdílný vypravěč nic víc než to, že je někde v Pentonvillu,
neboť prý zaslechl to slovo padnout, když pán dával příkazy drožkáři.
Pod strašlivou tíhou obav a nejistoty se zdrcená mladá žena dovrávorala k bráně, a když pak změnila potácivou chůzi v hbitý běh,
vrátila se nejklikatější a nejsložitější cestou, jakou si jen dovedla
vymyslit, do židova příbytku.
 125 
Jen si pan Bill Sikes doposlechl hlášení o výsledku výpravy, již
s velkým spěchem k sobě povolal bílého psa, nasadil si klobouk
a kvapně odešel; tak kvapně, že neobětoval ani vteřinku času na
zdvořilý obyčej, aby společnosti řekl slovo na rozloučenou.
„Musíme vědět, kde je, milánkové  musíme ho najít,“ prohlásil
žid ve velkém rozčilení. „Ty, Čódl, teď nemáš jinou práci než cábrovat po ulicích, dokud nám o něm nesplašíš nějaké zprávy! Víš,
Nancy, najít se prostě musí, milánku. S celou tou věcí spoléhám na
tebe, milánku  na tebe a na Lišáka! Počkejte, počkejte,“ dodal žid
a roztřesenou rukou odemkl zásuvku, „tuhle máte peníze. Já pro
dnešek ten kvelb15 tady zavřu. Však víte, kde mě hledat! Nezdržujte
se tu ani minutku. Ani vteřinku, milánkové!“
S těmi slovy je vystrkal z místnosti, a když za nimi pečlivě zamkl
na dva západy a zasunul závoru na dveřích, vylovil z tajné skrýše
skříňku, kterou kdysi bezděky vytáhl před Oliverem. Potom si začal
chvatně schovávat hodinky a šperky do kapes pod šaty.
Z tohoto zaměstnání ho vytrhlo ostré zaťukání na dveře. „Kdo je
tam?“ křikl pisklavým tónem.
„Já!“ odpověděl mu klíčovou dírkou Lišákův hlas.
„Co zas?“ štěkl žid netrpělivě.
„Nancy vzkazuje, jestli se má unést do druhýho kvelbu?“ vyřizoval Lišák.
„Ja,“ odpověděl žid, „ať ho drapne, kde chce. Najděte ho, jen ho
najděte, to stačí! Já už budu vědět, co dál  žádný strachy.“
Výrostek v odpověď chápavě zabrumlal a rozběhl se ze schodů
za svými druhy.
„Prozatím ještě nic nepích,“ řekl si žid, když se opět věnoval
svému zaneprázdnění. „Kdyby si u těch svejch novejch přátel chtěl
s námi vyplachovat papulu, tak ještě pořád mu ji dovedem zacpat!“
15  Pokoj, lokál, úkryt. (Ze staršího argotu.) Pozn. překl.
 126 
Kapitola čtrnáctá
Obsahuje další podrobnosti o Oliverově pobytu
v domě pana Brownlowa spolu s pozoruhodnou předpovědí,
kterou o Oliverovi pronesl jistý pan Grimwig,
když hocha poslali něco obstarat
Oliver se brzy vzpamatoval z krátké mdloby, do níž ho uvrhl náhlý
výkřik pana Brownlowa, a v hovoru, který se potom rozvinul, se
jak starý pán, tak i paní Bedwinová bedlivě vystříhali jakékoli
zmínky o obraze, ba nestáčeli vůbec řeč ani na Oliverovu minulost
nebo jeho vyhlídky do budoucnosti, nýbrž omezovali se na takové
náměty, které by ho mohly povyrazit, ale nerozrušily by ho. Byl
dosud tuze slabý, aby mohl k snídani vstát, ale když ho druhý den
ráno snesli do pokoje hospodyně, prvním jeho činem bylo, že vrhl
dychtivý pohled na stěnu v naději, že opět spatří tvář té krásné
dámy. Ve svém očekávání se však zklamal, protože obraz mezitím
odstranili.
„No, vidíš,“ řekla hospodyně, která pozorovala směr Oliverova
pohledu, „už je pryč.“
„Vidím, paní,“ přitakal Oliver. „Proč ho odnesli?“
„Sundali jsme ho, protože pan Brownlow říkal, že tě nějak rozčiluje, jak se zdá, a že by ses kvůli němu možná ani neuzdravil, víš,
dítě?“ vykládala stará paní.
„Ale kde, paní, nic takového,“ opáčil Oliver. „Vůbec mě nerozčiloval. Rád jsem ho viděl. Moc se mi líbil.“
„No dobře!“ řekla stará paní dobromyslně. „Jen se hezky pěkně
seber, co můžeš nejrychleji, synáčku, a pak ho zas pověsíme, a je to!
To ti slibuji! A teď si budeme povídat o něčem jiném.“
 127 
To bylo veškeré vysvětlení, kterého se tenkrát Oliverovi o obraze
dostalo. Ale protože na něho byla stará paní po celou jeho nemoc tak
hodná, snažil se prozatím na tu věc už dál nemyslit; poslouchal tedy
pozorně, když mu vyprávěla přečetné historky o své milé a hezké
dceři, provdané za milého a hezkého muže, která žije na venkově,
a o synovi, který je písařem u jednoho velkoobchodníka v Západní
Indii a který je rovněž takový hodný mladý muž a čtyřikrát do roka
píše domů takové láskyplné dopisy, že jí to až vhání slzy do očí, když
o nich mluví. Než stará paní zeširoka a zdlouha dovykládala o skvělých vlastnostech svých dětí, jakož i o přednostech svého hodného
dobrého manžela  který je na pravdě boží, ubohá duše drahá,
zrovna šestadvacet let  byl čas na odpolední čaj. Po čaji začala
Olivera učit kribidž16 a Oliver se učil tak rychle, jak ona stačila učit;
tou karetní hrou se pak bavili s velkým zájmem a vážností, dokud
nenadešel čas, aby nemocný dostal trochu zředěného horkého vína
s krajíčkem suché topinky a potom šel sladce spát.
Byly to šťastné dny, ve kterých se Oliver takhle zotavoval. Všechno
bylo tak tiché a čisté a pořádné, každý tak vlídný a mírný, že mu to
po všem hluku a zmatku, v němž až dosud od narození ustavičně
žil, připadalo jako samo nebe. Jakmile dost zesílil, aby se mohl sám
patřičně obléknout, ihned mu dal pan Brownlow obstarat úplně
nový oblek a novou čepici i nové střevíce. Protože Oliverovi řekli,
že si se starými šaty může udělat, co chce, dal je jedné služce, která
na něho byla zvlášť hodná, a požádal ji, aby je prodala některému
židovi a peníze si nechala. To velmi ochotně provedla, a když se
Oliver podíval z okna předního pokoje v přízemí a viděl, jak je žid
roluje, strká do pytle a odchází, pocítil velkou radost při pomyšlení,
že jsou nadobro pryč a že už nehrozí sebemenší nebezpečí, že by si
je mohl ještě někdy obléci. Byly to prabídné hadry, abychom řekli
pravdu, a Oliver v celém životě ještě na sobě nový oblek neměl.
16  Karetní hra. Pozn. red.
 128 
Jednou večer, asi týden po příhodě s obrazem, když zrovna seděl
dole u paní Bedwinové a povídal si s ní, přišel od pana Brownlowa
vzkaz, že cítí‑li se Oliver Twist dost zdráv, že by byl rád, kdyby za
ním přišel nahoru do pracovny  že by si s ním chtěl chvíli pohovořit.
„Pro pět ran, spasení boží! Honem si mej ruce, dítě, a ukaž, učešu ti hezky pěšinku!“ zvolala paní Bedwinová. „Můj ty smutku!
Kdybychom byli věděli, že si pro tebe pošle, byli bychom ti dali čistý
límeček a nastrojili tě jak na svatbu!“
Oliver učinil, jak mu stará paní nakázala; a třebaže celou dobu
zoufale hořekovala, že není ani čas, aby mu nakrouzlovala úzký
karnýrek, kterým měl obroubený límec u košile, vypadal i bez té
důležité osobní okrasy tak čisťounce a úpravně, že když si ho nakonec s velkým uspokojením měřila od hlavy k patě, odvážila se
prohlásit, že podle jejího upřímného soudu by opravdu nebývalo
možné, i kdyby to byli věděli kdovíjak dlouho předem, změnit na
něm mnoho k lepšímu.
S tímto povzbuzením v srdci zaklepal Oliver na dveře pracovny.
Na vyzvání pana Brownlowa, aby šel dál, se octl v malém zadním
pokoji doslova plném knih, jehož okno hledělo do několika roztomilých zahrádek. Těsně u okna stál stůl a u něho seděl pan Brownlow
a četl. Jakmile spatřil Olivera, odšoupl knihu od sebe a řekl mu,
aby šel blíž ke stolu a posadil se. Oliver poslechl  s úžasem, kde se
najdou lidé, kteří by přečetli takovou spoustu knih, napsaných podle všeho s úmyslem učinit svět moudřejším. Čemuž se dodnes po
všechny hodiny svého života diví lidé zkušenější než Oliver Twist.
„Pěkná hromádka knih, viď, hošíčku?“ promluvil pan Brownlow,
když si povšiml zvědavosti, s níž si Oliver prohlížel police, které
sahaly od podlahy až ke stropu.
„Spousta, pane,“ přisvědčil Oliver. „Co živ jsem tolik knih neviděl!“
„Budeš je číst, když budeš hodný,“ pravil starý pán vlídně, „a to se
ti bude líbit víc, než si je prohlížet zvenčí  totiž aspoň v některých
 129 
případech, protože jsou opravdu také knihy, u kterých jsou hřbet
a desky zdaleka to nejlepší, co na nich vůbec je.“
„To jsou prosím myslím tamhlety těžké,“ hádal Oliver a ukázal
na několik tlustých svazků velkého kvartového formátu v bohatě
zlacené vazbě.
„Ne vždycky takové,“ opáčil starý pán a hladil Olivera po hlavě
a usmíval se při tom, „jsou ještě jiné stejně těžké, třebaže jsou
mnohem menší velikosti. Jak by se ti líbilo, kdyby z tebe jednou byl
chytrý člověk a psal bys knihy, co?“
„Myslím prosím, že bych je raději četl,“ odpověděl Oliver.
„Jakže! Tobě by se nelíbilo být spisovatelem?“ podivil se starý pán.
Oliver se na chviličku zamyslil a nakonec řekl, že myslí, že by bylo
mnohem lepší být knihkupcem, čemuž se starý pán srdečně zasmál
a prohlásil, že se to Oliverovi povedlo. Olivera těšilo, že se mu něco
povedlo, ačkoli neměl nejmenší ponětí, co vlastně.
„No, no,“ pravil starý pán již s vážnější tváří. „Nic se neboj! Dokud
je možnost vyučit se nějakému poctivému řemeslu nebo se vrhnout
na cihlařinu, tak žádného spisovatele z tebe dělat nebudem.“
„Děkuju vám, pane,“ řekl Oliver. Vážnému tónu hochovy odpovědi se starý pán znovu zasmál a prohodil něco o pozoruhodném
instinktu  což Oliver nechápal, a proto tomu také nevěnoval valnou
pozornost.
„A teď, hošíčku,“ začal pan Brownlow a hovořil možno‑li ještě
vlídněji, ale zároveň i mnohem vážněji, než ho Oliver dosud kdy
slyšel mluvit, „bych rád, abys věnoval velkou pozornost tomu, co ti
hodlám povědět. Budu s tebou mluvit beze vší zdrženlivosti, poněvadž jsem přesvědčen, že mi dovedeš porozumět stejně dobře jako
mnohý starší člověk.“
„Jen mi prosím neříkejte, že mě chcete poslat pryč, prosím vás,
pane,“ zvolal Oliver, vylekaný vážným tónem, kterým starý pán
začal svou řeč. „Nevyhánějte mě, prosím, ven, abych se zase musel
toulat po ulicích. Nechte si mě tady v domě jako sluhu. Neposílejte
 130 
mě zpátky do té ohavné díry, odkud jsem přišel. Mějte slitování
s ubohým hochem, prosím vás, pane!“
„Drahé dítě,“ pravil starý pán, dojatý vroucností Oliverovy nenadálé prosby, „nemusíš se bát, že tě opustím, pokud mi k tomu sám
nezavdáš příčinu.“
„To nikdy, pane, nikdy!“ skočil mu do řeči Oliver.
„To doufám,“ opáčil starý pán. „Nevěřím, že bys kdy dal. Zmýlil
jsem se již kolikrát v osobách, kterým jsem se snažil prokázat dobro,
ale přesto cítím silnou touhu ti důvěřovat  a mám o tebe větší
zájem, než dovedu dobře vysvětlit i sám sobě. Lidé, kterým jsem věnoval nejvřelejší lásku, leží hluboko v hrobě, ale třebaže tam s nimi
leží pohřbeno i štěstí a blaho mého života, neučinil jsem ze svého
srdce rakev a neuzavřel v ní navždycky své nejlepší city. Hluboký
žal je jen posílil a vytříbil.“
Protože starý pán dopověděl tichým hlasem, spíš pro sebe než
pro svého společníka, a protože se potom krátce odmlčel, seděl
Oliver jako pěna.
„Nu, nu,“ promluvil konečně starý pán již veselejším tónem, „říkám ti to jen proto, že máš mladé srdce  a když budeš vědět, že
jsem zakusil mnoho bolesti a zármutku, dáš si možná lepší pozor,
abys mě neranil znova. Říkáš, že jsi sirotek a nemáš přítelíčka na
světě, a pokud jsem se mohl kde poptat, všechny zprávy potvrzují
tvůj údaj. Vypravuj mi svůj život  odkud jsi, kdo tě vychoval a jak
ses dostal do té společnosti, ve které jsem tě našel. Mluv pravdu,
a dokud budu na živu, nebudeš bez přítele.“
Pro vzlykot nemohl Oliver několik minut ze sebe vypravit slovo.
A když už už měl na jazyku, jak byl na vychování v útulku a jak ho
pan Bumble odvedl do špitálu, ozvalo se divně netrpělivé, krátké
dvojité zaklepání na domovní dveře a vzápětí po schodech vyběhla
služka a ohlašovala pana Grimwiga.
„Přijde nahoru?“ tázal se pan Brownlow.
 131 
„Ano, pane,“ odpověděla služka. „Ptal se, jestli v domě máme
nějaké kobližky, a když jsem řekla, že ano, povídal, že přišel na čaj.“
Pan Brownlow se usmál, otočil se k Oliverovi a vysvětlil mu, že
pan Grimwig je jeho starý přítel, a má‑li snad trochu drsné způsoby,
že na to nesmí Oliver nic dát, protože z gruntu to je vzácně dobrý
člověk, jak se o tom již častokrát přesvědčil.
„Mám jít dolů, pane?“ zeptal se Oliver.
„Ne,“ odpověděl pan Brownlow, „raději bych, abys zůstal tady.“
V tom okamžiku vstoupil do pokoje tělnatý starý pán, který
maličko napadal na nohu, podpíral se o tlustou hůl, a byl oblečený
v modrém kabátě, pruhované vestě, v nankinových podkolenicích
a kamaších a v bílém klobouku se širokou krempou po stranách
ohnutou a podšitou zeleně. Z vesty mu vykukovala velmi drobně
plisovaná košilová náprsenka a pod ní se mu volně houpal velmi
dlouhý ocelový hodinkový řetízek, na jehož konci nebylo nic než
klíč. Cípy bílého nákrčníku měl stočené do koule velké málem jako
pomeranč a rozmanitost grimas, do kterých kroutil obličej, se vymyká všemu popisu. Měl zvláštní manýru vytáčet hlavu ke straně,
když mluvil, a zároveň se při tom dívat po očku, což člověku, který
se na něj díval, neodolatelně připomínalo papouška. Tu pozici také
zaujal, hned jak vešel do místnosti, a ukazuje v natažené ruce malý
kousek pomerančové kůry, bručlavým, nevrlým hlasem zvolal:
„Podívejte! Vidíte to? Není to opravdu pozoruhodné a zvláštní, že
nemohu přijít k nikomu na návštěvu, abych na schodech nenašel
kus téhlé podlé napomahačky doktorů? Už jednou mě zchromila
slupka z pomeranče  a vím, že slupka z pomeranče bude jednou
má smrt. Ano, prosím  slupka z pomeranče bude má smrt, na to
milerád sním vlastní hlavu, pane!“
Tak zněla smělá nabídka, jíž pan Grimwig podpíral a dotvrzoval téměř každý výrok, který pronesl; a v jeho případě zněla tím
senzačněji, že i když v zájmu disputace připustíme možnost, že
vědecký pokrok vůbec někdy dosáhne takového stupně, aby člověk
 132 
mohl sníst svou vlastní hlavu, kdyby se stalo a měl na to chuť, pan
Grimwig měl hlavu tak neobyčejně velikou, že i nejoptimističtější
sangvinik na světě by si ji stěží troufl spořádat na jedno posezení 
o velmi husté vrstvě pudru přitom vůbec nemluvě.
„Sním svou hlavu, pane,“ opakoval pan Grimwig a udeřil holí
do podlahy. „Hola! Co je tohle?“ zarazil se a s očima na Oliverovi
ustoupil o krok o dva dozadu.
„To je malý Oliver Twist, o kterém jsme už spolu hovořili,“ vysvětlil pan Brownlow.
Oliver se uklonil.
„Snad nechcete tvrdit, že je to ten hoch, co měl tu horečku?“ žasl
pan Grimwig a ucouvl ještě o krok. „Počkejte  moment! Nemluvte!
Mám to “ vyrážel trhaně pan Grimwig, kterého ve vítězoslávě nad
učiněným objevem přešel všechen strach před nákazou, „to je ten
hoch, co měl ten pomeranč! Jestli to není ten hoch, co měl ten pomeranč a co odhodil tenhle kousek slupky na schodech, pane, tak
sním svou hlavu, svou i jeho!“
„Ne, ne, žádný pomeranč neměl,“ ujišťoval ho pan Brownlow se
smíchem. „No tak, odložte si přece klobouk a promluvte si s mým
mladým přítelem.“
„Po téhle stránce jsem náramně citlivý,“ začal popudlivý starý
pán, zatímco si svlékal rukavice. „V naší ulici leží na chodníku pořád
nějaká ta pomerančová slupka, a já vím, že ji tam pohazuje chlapec
od doktora na rohu. Včera večer uklouzla po kousku jedna mladá
žena a narazila zrovna na plůtek před mou zahrádkou. Jen se zvedla,
viděl jsem, jak se jí oči točí k té ďábelské červené lucerně s tím
pimprlovým světlem. ‚Nechoďte k němu,‘ křikl jsem na ni z okna,
‚je to vrah! Zákeřník!‘ A taky že je. Jestli není “ Tu popudlivý starý
pán udeřil prudce holí do podlahy  úder, kterému jeho přátelé
vždycky přikládali význam obvyklé nabídky, kdykoli ji nevyjádřil
přímo slovy. Potom, stále ještě s holí v ruce, se posadil, rozevřel
 133 
složený binokl17, který nosil zavěšený na široké černé stuze, a začal si prohlížet Olivera; ten když viděl, že je předmětem zkoumání,
zčervenal a znovu se uklonil.
„Tak to je ten hoch?“ promluvil konečně pan Grimwig.
„To je ten hoch,“ přisvědčil pan Brownlow.
„Jak se ti vede, chlapče?“ ptal se pan Grimwig.
„Děkuju, pane, o hodně líp,“ odpověděl Oliver.
Pan Brownlow, jako by tušil, že se jeho podivínský přítel chystá
říci něco nepříjemného, požádal Olivera, aby skočil dolů a vyřídil
paní Bedwinové, že už může podávat svačinu  což Oliver, kterému
se hostovy způsoby ani dost málo nezamlouvaly, s velkou radostí
také učinil.
„Je to hezký hoch, že?“ ptal se pan Brownlow.
„Nevím,“ zavrčel pan Grimwig nedůtklivě.
„Vy nevíte?“
„Ne. Nevím. Já mezi chlapci žádný rozdíl nevidím. Rozeznávám
jenom dvě sorty chlapců. Krev, a mlíko.“
„A co je Oliver?“
„Mlíko. Mám jednoho známého a ten má druhou sortu  prý pěkný
chlapec, říkají o něm  hlava jako koule, tváře jako krev, oči vyvalené 
hrozný kluk!  řimbuch, že mu ty jeho modré šaty div ve švech neprasknou  a hlas má jako hrom a hlad jako vlk. Já ho znám! Lotrasa!“
„Ale jděte,“ namítl pan Brownlow, „to přece nejsou charakteristické znaky malého Olivera Twista, nemusí tedy hoch bouřit váš hněv.“
„Ne, nejsou,“ opáčil pan Grimwig. „Má možná horší.“
Tu si pan Brownlow netrpělivě odkašlal, což panu Grimwigovi
zjevně způsobilo nevýslovné potěšení.
„Má možná horší, povídám,“ opakoval pan Grimwig. „Kde se
vzal, odkud je? Kdo je? Co je? Pravda, měl horečku. Ale co z toho?
Horečka přec není výsadou hodných lidí, no ne? I špatní lidé mívají
17  Skřipec, předchůdce dnešních brýlí. Pozn. red.
 134 
někdy horečku, nemám pravdu, he? Znal jsem člověka, kterého na
Jamajce pověsili, že zavraždil svého pána. Ten měl horečku šestkrát,
a přece ho kvůli tomu nedoporučili k omilostnění. Pchá! Škoda řeči!“
Nu, po pravdě byla skutečnost taková, že v nejtajnějším koutku
srdce byl pan Grimwig milerád hotov uznat, že Oliverův zjev i chování působí neobyčejně příznivým dojmem; měl však silnou zálibu
v oponování, v dané chvíli ještě zjitřelou nálezem pomerančové
slupky  a poněvadž se v duchu zařekl, že mu nikdo nebude diktovat,
je‑li nějaký hoch hezký nebo ne, hned na počátku se rozhodl příteli
odporovat. Když pan Brownlow přiznal, že ani na jedinou spornou
otázku nemůže dosud dát uspokojivou odpověď a že odložil další
vyšetřování Oliverovy minulosti, dokud se mu hoch nebude zdát
dost silný, aby to snesl, pan Grimwig se jízlivě uchechtl. A uštěpačně
se ptal, má‑li hospodyně ve zvyku počítat večer stříbro  protože
jestli jednoho krásného rána neobjeví, že jí některá ta lžíce chybí,
tak milerád  a tak dále.
To všechno snášel pan Brownlow, ačkoli byl sám pán povahy
poněkud prudké, v míře vskutku velmi dobré, neboť znal přítelovo podivínství; jelikož pak se pan Grimwig při čaji milostivě uráčil
vyslovit své naprosté uspokojení s kobližkami, měla svačina docela
hladký průběh  a Oliver, který stoloval s nimi, se začal cítit volněji,
než se doposud v přítomnosti prudkého starého pána cítil.
„A kdypak hodláte vyslechnout úplné, pravdivé a podrobné
vylíčení života a příhod Olivera Twista?“ zeptal se Grimwig pana
Brownlowa, když dosvačili, a zároveň s tím, jak se vrátil k tomuto
námětu, úkosem se zahleděl na Olivera.
„Zítra ráno,“ odvětil pan Brownlow. „Bylo by mi milejší, kdyby
při tom byl se mnou sám. Přijď ke mně nahoru zítra ráno v deset
hodin, hošíčku.“
„Prosím, pane,“ přislíbil Oliver. Odpověděl jaksi váhavě, protože ho přísný pohled, kterým ho probodával pan Grimwig, uváděl
v rozpaky.
 135 
„Něco vám povím,“ zašeptal tento pán panu Brownlowovi. „Ten
k vám nahoru zítra ráno nepřijde. Viděl jsem ho zaváhat. Klame
vás, dobrý příteli.“
„Neklame, chci přísahat,“ opáčil pan Brownlow zaníceně.
„Jestli vás neklame,“ řekl pan Grimwig, „tak “ a už bouchla hůl
do podlahy.
„Zaručím se za pravdomluvnost toho hocha svým životem!“ prohlásil pan Brownlow a uhodil do stolu.
„A já za jeho prolhanost svou hlavou!“ odsekl pan Grimwig a rovněž uhodil do stolu.
„Uvidíme,“ pravil pan Brownlow a mocí v sobě krotil rostoucí
hněv.
„Uvidíme,“ opakoval pan Grimwig s vyzývavým úsměvem, „uvidíme.“
Jak už osud tomu chtěl, náhodou právě v tom okamžiku přinesla
paní Bedwinová balíček knih, které pan Brownlow toho rána koupil zrovna u téhož knihkupce, který již v našem příběhu vystoupil,
a když je položila na stůl, chystala se odejít z pokoje.
„Ať poslíček počká, paní Bedwinová!“ řekl pan Brownlow. „Má
vzít něco zpátky.“
„Už prosím šel,“ odpověděla paní Bedwinová.
„Tak ho zavolejte,“ pravil pan Brownlow, „je to důležité. Ten
knihkupec je chudý člověk a knihy nejsou zaplacené. Také tu mám
několik knih, které mu chci vrátit.“
Domovní dveře se rozletěly. Oliver běžel na jednu stranu a děvče
na druhou, zatímco paní Bedwinová stála na prahu a křičela po
poslíčkovi; ale nikde nebylo žádného hocha vidět. Oliver a děvče se
vrátili celí udýchaní a hlásili, že po něm není ani památky.
„Safra, to mě opravdu mrzí,“ zvolal pan Brownlow, „tolik jsem si
přál vrátit ty knihy ještě dnes!“
„Pošlete s nimi Olivera,“ navrhl pan Grimwig s ironickým úsměvem, „ten je přece určitě spolehlivě doručí.“
 136 
„Ano, dovolte mi, prosím, abych je tam donesl, buďte tak hodný,“
prosil Oliver. „Celou cestu budu utíkat, pane.“ Starý pán už už měl na
jazyku, že Oliver v žádném případě ještě nemůže chodit ven, když
tu nejvýš poťouchlé zakašlání pana Grimwiga u něho rozhodlo, že
může  a že mu ochotným vyřízením daného úkolu má prokázat
neoprávněnost jeho podezření, alespoň v této věci, a to ihned.
„Ano, hošíčku, půjdeš,“ řekl starý pán. „Ty knihy jsou na židli
vedle mého stolu. Přines je dolů.“
Oliver, plný radosti, že může něčím posloužit, přinesl s velkým
chvatem knihy pod paždím dolů a s čepicí v ruce čekal na příkaz,
co má knihkupci vyřídit.
„Řekneš mu,“ pravil pan Brownlow s očima pevně upřenýma
na Grimwiga, „žes mu přinesl tyhle knihy zpátky a žes mu přišel
zaplatit ty čtyři libry deset, které mu dlužím. Tohle je pětilibrová
bankovka, přineseš mi tedy nazpátek deset šilinků.“
„Ani deset minut, pane, a jsem tam,“ odpověděl Oliver dychtivě,
a když si zapjal bankovku do kapsy u kabátku a knihy si pozorně srovnal pod paždím, uctivě se uklonil a vyšel z pokoje. Paní
Bedwinová ho doprovodila až k domovním dveřím, přičemž mu
dávala četná ponaučení, pokud jde o nejbližší cestu a jméno knihkupce i jméno ulice, a na to všechno Oliver přisvědčoval, že jasně
rozumí. Když mu pak navrch ještě mnohokrát důtklivě položila na
srdce, aby dal dobrý pozor a nenachladil se, konečně ho stará paní
propustila, ať jde.
„Tvářička moje sladká!“ šeptala si stará paní, když se za ním dívala. „Nějak nemohu přenést přes srdce, že ho pouštím z očí.“
V tom okamžiku se Oliver vesele ohlédl a pokývl, dříve než zahnul za roh. Stará paní s úsměvem pozdrav oplatila a pak zavřela
dveře a vrátila se do svého pokoje.
„Počkejme  nejdéle za dvacet minut bude zpátky,“ pravil pan
Brownlow a přitom vytáhl hodinky a položil je na stůl. „Tou dobou
už bude tma.“
 137 
„Tak vy tedy skutečně čekáte, že se vrátí, opravdu?“ ptal se pan
Grimwig.
„Vy ne?“ opáčil pan Brownlow s úsměvem.
Opoziční duch v prsou pana Grimwiga se již mocně bouřil  a přítelův sebejistý úsměv ho jen ještě víc rozdmýchal.
„Ne,“ vybuchl a uhodil pěstí do stolu, „já ne! Hoch má na sobě celý
nový oblek, pod paždím řádku cenných knih a v kapse pětilibrovou
bankovku. Ten poběží zase zpátky k těm svým starým zlodějským
kumpánům a vám se vysměje, pane. Jestli se tenhle hoch někdy
vrátí sem do toho domu, tak sním svou hlavu!“
S těmi slovy si přitáhl židli blíž ke stolu, a tak u něho oba přátelé
seděli a s hodinkami mezi sebou mlčky čekali.
Je hodno pozoru jako názorný příklad toho, jakou důležitost
přikládáme svému vlastnímu úsudku a s jakou pýchou pronášíme
i nejzřejmější a nejukvapenější závěry, že si pan Grimwig, ačkoli
to rozhodně nebyl člověk zlého srdce a ačkoli by ho bylo nelíčeně mrzelo, kdyby byl viděl svého váženého přítele podvedeného
a oklamaného, v té chvíli vskutku z celé duše přál, aby se Oliver
Twist nevrátil.
Setmělo se již tolik, že číslice na ciferníku bylo sotva rozeznat, ale
oba staří pánově seděli s hodinkami mezi sebou mlčky u stolu dál.
 138 
Kapitola patnáctá
Ukazuje, v jak velké lásce měli Olivera Twista
šprýmovný starý žid a slečna Nancy
V šerém lokále sprosté hospody v nejšpinavější končině Little Safron
Hillu, v tmavé a ponuré špeluňce, kde v zimě po celý den syčivě plápolal plynový hořák a kam v létě nezabloudil jediný sluneční paprsek,
seděl v zadumání nad cínovým korbílkem a malou sklenicí, silně prosycenou pachem kořalky, muž v manšestrovém kabátě, drapových
podkolenicích, šněrovacích botách a punčochách, v němž by se žádný
policejní agent ani v kalném světle nebyl rozpakoval poznat pana
Williama Sikese. U nohou mu seděl bělosrstý, rudooký pes, který se
zabýval tím, že střídavě buďto mžoural oběma očima najednou na
pána, nebo si olizoval velkou čerstvou ránu po jedné straně čenichu,
podle všeho zdání následek nějakého nedávného konfliktu.
„Ležíš klidně, neřáde! Ležíš!“ prolomil nenadále pan Sikes mlčení.
Přemýšlel‑li tak usilovně, že psovo mžourání jeho úvahy rušilo, nebo
mělo‑li jeho přemítání tak dráždivý účinek na jeho city, že k jejich
utišení bylo zapotřebí veškeré úlevy, kterou může poskytnout kopnutí do neškodného zvířete, zůstává otázkou, o níž se lze dohadovat
i přít. Ale ať již příčina byla jakákoli, následek byl kopanec a prokletí,
uštědřené psu současně.
Psi zpravidla nemívají sklon mstít se za bezpráví, spáchané na
nich jejich pánem, ale pes páně Sikesův, který měl se svým vlastníkem společné povahové nedostatky a v tom okamžiku možná
podlehl příliš silnému pocitu křivdy, nenadělal mnoho okolků
a střelhbitě zaryl zuby do jedné jeho nízké boty. Když jí důkladně
zacloumal, s vrčením zalezl pod lavici; čímž jen tak tak unikl cínové
holbě, kterou mu pan Sikes mířil na hlavu.
 139 
„Tak ty tak, jó?“ zařval Sikes, popadl do jedné ruky pohrabáč
a druhou rozvážně otevřel velký zavírák, který vytáhl z kapsy. „Deš
sem, ty ďase z pekla! Deš sem! Slyšíš?“
Není pochyby, že pes slyšel, neboť pan Sikes mluvil v absolutně
nejhrubší tónině svého velmi hrubého hlasu; ale poněvadž zjevně
choval jistou nevysvětlitelnou nechuť k tomu, aby si dal podříznout
hrdlo, zůstával na místě, vrčel ještě vztekleji než předtím a zároveň
rafl konec pohrabáče do zubů a hryzal ho jako dravá šelma.
Tento odpor jen pana Sikese ještě víc rozjitřil; vrhl se na kolena
a začal po zvířeti mlátit s bezmeznou zuřivostí. Pes skákal zprava doleva a zleva doprava, chňapal, vrčel a štěkal; muž bodal a klel a třískal
a bohapustě zlořečil. Zápas se již blížil k vrcholně kritickému okamžiku pro toho či onoho, když vtom se znenadání otevřely dveře, pes
vystřelil ven aBill Sikes zůstal jen s pohrabáčem a zavírákem v rukou.
Staré pořekadlo praví, že k hádce musí být vždycky dva. Pan
Sikes, kterého náhoda připravila o psího duelanta, ihned přenesl
jeho podíl na sporu na člověka, který právě vstoupil.
„Co se, ďasa, pleteš mezi mě a mýho psa?“ zvolal Sikes se vzteklým posunkem.
„Já nevěděl, milánku, já nevěděl,“ omlouval se Fagin pokorně 
neboť člověk, který právě vstoupil, byl náš žid.
„Že ne, ty sketo zlodějská?“ zavrčel Sikes. „Copaks neslyšel ten
randál?“
„Ani hlásek, Bille, jakože tu stojím a dýchám,“ dušoval se žid.
„No bodejť! Neslyšel, ty nikdá!“ odsekl Sikes se vzteklým zašklebením. „Umíš se ty ploužit, aby tě nikdo neslyšel, kam se šajdáš!
Škoda, Fagine, ten pes jsi tak před půl minutkou měl bejt ty!“
„Na, proč?“ ptal se žid s nuceným úsměvem.
„Protože ouřady, který chráněj život takovejch lidu jako ty, co
nemaj ani polovinu kuráže jako vobyčejnej zbabělej čokl, dovolujou
člověku zabít psa, jak se mu uzdá,“ odpověděl Sikes a přitom s velmi
výmluvným pohledem sklapl zavírák. „Proto, abys věděl!“
 140 
Žid si zamnul ruce, posadil se ke stolu a dělal, jako by mu kumpánovo žertování bylo k smíchu. Jenže očividně mu bylo velice úzko.
„Jen se křeň,“ vyhrkl Sikes, vrátil pohrabáč na místo a měřil si
společníka se surovým opovržením, „jen se křeň! Ale poslední se
stejně smát nebudeš, leda zpod kukly pod čakanem! Mám tě takhle
v hrsti, Fagine! A ať mě šlak, taky si tě v ní udržím! Slyšíš? Když
půjdu já, jdeš ty taky  tak si mě nežádej!“
„Na, na, milánku,“ zašveholil žid, „tohle všechno já vím. Máme 
máme  přece společný zájem, Bille  společný zájem.“
„Chm,“ odfrkl si Sikes, jako by si myslil, že notně větší zájem má
na věci žid než on. „Tak co, co pro mě máš novýho?“
„Že jsme všechno šťastně roztavili,“ odpověděl Fagin, „a tohle je
váš šáb18. Je to o hodně víc, než by to mělo dělat, milánku  ale
protože vím, že mi zas někdy prokážete dobrou službu, tak “
„Nech si ty kecy!“ skočil mu lupič do řeči. „Kde to máš? Sem s tím!“
„Ja, ja, Bille  jen momentíček, momentíček,“ odpověděl žid chlácholivě. „Tady to je. Všechno v suchu!“ mezi řečí vylovil ze záňadří
starý bavlněný šátek, rozmotal velký uzel uvázaný na jednom cípu
a ukázal roličku v hnědém papíře. Sikes mu ji vytrhl z ruky, chvatně
ji rozbalil a začal počítat zlaťáky v ní zatočené.
„To je všecko, jo?“ zeptal se Sikes.
„Všechno,“ potvrdil žid.
„Nerozmotals náhodou ten paklík, když jsi šel sem, a nespolks
pár těch zlatejch, co?“ tázal se Sikes podezíravě. „Nedělej uraženej
ksicht, že se tak ptám  udělals to přece už kolikrát. Šmákni na
cingrle.“
Tato slova, řečeno srozumitelnou mluvou, vyjadřovala příkaz,
aby zatáhl za zvonek. Na toto zavolání se objevil jiný žid  mladší
než Fagin, ale vzezření téměř stejně podlého a odpudivého.
18  Šáb, šábnout, šábovat  díl, rozdělit, dělit (zvláště zisk, výdělek, kořist). (Ze
staršího argotu.) Pozn. překl.
 141 
Bill Sikes pouze mlčky ukázal na prázdnou holbu. Žid, který pokynu zcela přesně porozuměl, ji odešel naplnit; před odchodem si
však ještě vyměnil významný pohled s Faginem, který na vteřinku
zdvihl oči, jako by jeho pohled očekával, a v odpověď zavrtěl hlavou  tak nepatrně, že by třetí osoba, i pozorně přihlížející, byla
stěží vůbec ten pohyb postřehla. Sikesovi ušel, protože byl právě
v tom okamžiku sehnutý a zavazoval si tkaničku u boty, kterou mu
přetrhl pes. Dost možná, že kdyby byl tu letmou výměnu němomluvy zachytil, byl by třeba usoudil, že mu nevěstí nic dobrého.
„Je tu někdo, Barney?“ zeptal se Fagin, který teď, když se Sikes
díval, mluvil s očima sklopenýma k zemi.
„Ani živá duše,“ odpověděl Barney, jehož slova, ať již mu vycházela ze srdce nebo ne, rozhodně šla nosem.
„Nikdo?“ otázal se Fagin překvapeným tónem, což mělo možná
znamenat, že Barney smí říci pravdu, chce‑li.
„Nikdo, jen slečna Nancy,“ zahuhňal Barney.
„Nancy?“ zvolal Sikes. „Kde je? Ať na místě voslepnu, jestli si to
děvče pro ty její kumštovný vlohy nepovažuju!“
„Právě v šenku dojedla porci vařenýho hovězího,“ vyhuhňal
Barney.
„Pošli ji sem,“ přikázal Sikes a nalil sklenku kořalky. „Pošli ji sem!“
Barney se podíval plaše na Fagina, jako by žádal o dovolení; když
žid nepromluvil ani nezdvihl oči od země, vzdálil se a vzápětí se vrátil a přivedl Nancy, vyšňořenou v plné parádě: klobouček, zástěrka,
košíček i klíč od domovních dveří.
„Užs něco vyčuchala, Nancy, viď?“ tázal se Sikes a zároveň jí nabídl skleničku.
„To víš, Bille, japabyne,“ odpověděla mladá dáma a obrátila sklenku do sebe. „A že toho už taky mám právě dost. Škvrňátko stonalo
a nesmělo z postýlky. A tak “
„Ja, ja, Nancy, milánku!“ vzdychl Fagin a zdvihl oči.
 142 
Nu, upozornilo‑li snad zvláštní svraštění židova zrzavého obočí
a přivření jeho hluboko zapadlých očí opravdu slečnu Nancy, že je
na nebezpečné cestě k přílišné sdílnosti, není pro nás nijak zvlášť
důležité, neboť zde se nepotřebujeme zajímat o nic než o fakt. A fakt
je, že se Nancy náhle zarazila, oblažila pana Sikese několika líbeznými úsměvy a zavedla řeč na jiné věci. Asi po deseti minutách pak
popadl pana Fagina záchvat kašle; vzápětí si Nancy přetáhla šátek
přes ramena a prohlásila, že už musí jít. Protože pan Sikes zjistil, že
má kousek cesty společný s ní, projevil úmysl ji doprovodit; odešli
tedy spolu a v malé vzdálenosti za nimi ťapal pes, který se vyplížil
z jednoho zastrčeného dvorka, hned jak jeho pán zmizel z dohledu.
Jen Sikes vyšel z lokálu, vystrčil žid hlavu ze dveří a díval se za
ním, jak odchází tmavou chodbou; potom zahrozil zaťatou pěstí
a zahučel strašlivou kletbu; nakonec se s příšerným šklebem
posadil ke stolu a brzy se hluboce zabral do zajímavých stránek
Policejního věstníku.
Mezitím se Oliver Twist, kterému se ani nesnilo, že je v tak velké
blízkosti šprýmovného starého pána, ubíral ke knihkupcovu krámku. Když dorazil do Clerkenwellu, zahnul náhodou do postranní
ulice, kudy vlastně nechtěl vůbec jít; ale poněvadž svůj omyl objevil,
teprve až jí už prošel polovinu, a poněvadž věděl, že stejně musí
vést správným směrem, usoudil, že nestojí za to se vracet. A kráčel
tedy dál, co mohl nejrychleji, knihy pevně sevřené pod paždím.
Tak šlapal svou cestou a uvažoval, jak šťastný a spokojený může
být a co by za to dal, kdyby se mohl jen jedinkrát podívat na ubohého malého Dicka, který možná právě v té chvíli vyhladovělý a zbitý
hořce pláče, když vtom ho polekalo velmi hlasité zapištění mladého
ženského hlasu: „Ó, můj drahý bratříček!“ Ještě ani nestačil plně
zdvihnout oči, aby se podíval, co se děje a již jeho kroky zarazilo
pevné objetí, jímž ho kolem krku sevřely dvě paže.
„Nechte mě!“ vykřikl Oliver a vzpíral se. „Pusťte mě! Kdo je to?
Proč mě zastavujete?“
 143 
Jedinou odpovědí na jeho křik byla hlasitá litanie nářků mladé
ženy, která ho objala a která měla v ruce košíček a velký domovní klíč.
„Ach, božínku,“ lamentovala mladá žena, „konečně jsem ho našla!
Ach, Olivere, Olivere! Ach ty nezbedo, ach ty ošklivý, co jsem se já
kvůli tobě natrápila! Pojď domů, zlatíčko, pojď! Ach, konečně jsem ho
našla! Zaplať pánbůh natisíckrát, konečně jsem ho našla!“ Po těchto
přerývaných výkřicích propukla mladá žena znovu v prudký nářek
a vybičovala se do tak strašlivé hysterie, že se dvě ženy, které kní právě
došly, zeptaly řeznického učedníka s ulízanou lesklou kakadou napomádovanou lojem, který rovněž přihlížel, nemyslí‑li, že by bylo dobře,
aby doběhl pro doktora. Na to řeznický učedník  který se ukázal jako
tvor založení lenošného, ne‑li vůbec tupého  odpověděl, že nemyslí.
„Ach ne, ne, ne, není zapotřebí,“ řekla mladá žena a popadla Olivera
pevně za ruku. „Už je mi líp. Ateď půjdeš hned domů, ty necito jeden!
Pojď!“
„Co se vlastně stalo, paninko?“ zeptala se jedna z přihlížejících žen.
„Ale utekl, paní,“ odpověděla mladá žena, „málem před měsícem
utekl od rodičů, takových pracovitých a řádných lidí, a šel vám
a přidal se k bandě zlodějů a všelijakých lumpů  matce z toho div
srdce nepuklo.“
„Čertovo kvítko!“ řekla jedna žena.
„Běž domů, utíkej, trapiči jeden!“ dodala druhá.
„To nejsem,“ ohradil se Oliver ve velkém zděšení. „Já ji neznám.
A vůbec sestru nemám, ani otce a matku. Jsem sirotek a bydlím
v Pentonvillu.“
„Jen ho poslouchejte, drzouna, jak vrdlouže!“ zvolala žena.
„Jakže, to je Nancy!“ vykřikl Oliver, který teprve nyní zahlédl její
tvář, a v nepotlačitelném úžasu od ní uskočil.
„Vidíte, že mě zná!“ zavřeštěla Nancy, dovolávajíc se diváků kolem. „To už zapřít nemůže! Lidé, buďte tak hodní, domluvte mu, aby
šel domů, nebo jinak připraví svou drahou matku i otce do hrobu
a mně z toho pukne srdce!“
 144 
„Ďasa, co se to tu děje?“ rozkřikl se muž, který vyrazil z blízké
pivnice s bílým psem v patách. „Ahá, malej Oliver! Pojď domů
k chuděře mamince, lotříku jeden mrňavá! Pojď hned domů!“
„Já nejsem jejich! Neznám je! Pomoc!“ křičel Oliver, zatímco se
zmítal v mužově siláckém sevření.
„Jo, pomoc!“ opakoval po něm muž. „Hnedle ti pomůžu, kluku ničemná! Co je to za knihy? Někdes je ukrad, viď! Dej je sem!“ S těmi
slovy mu muž vytrhl těžké svazky z podpaždí a přetáhl ho přes hlavu.
„Tak je to správně!“ křikl nějaký divák z okna v podkroví. „Jedině
tak ho přivedete k rozumu!“
„Moje řeč,“ zvolal nějaký truhlář s ospalým obličejem a vyslal
k podkrovnímu oknu pochvalný pohled.
„Jen mu to prospěje!“ prohlásily obě starší ženy.
„A taky že to nahrabe!“ opáčil muž, uštědřil Oliverovi další ránu
a popadl ho za límec. „Tak hybaj, kluku neřádská! Hej, Vočko, bacha
na něj, honem! Bacha na něj!“
Zesláblé nedávnou nemocí, omámené ranami a nenadálostí
přepadení, vyděšené zuřivým vrčením psa a mužovou surovostí,
zdrcené přesvědčením diváků, že je opravdu takový otrlý mladý
ničema, jak ho ti dva líčí: co mohlo samojediné ubohé dítě dělat?
Snesla se už tma; byla to bídná končina; nikde nablízku pomoc;
veškerý odpor byl marný. Ve zlomku vteřiny ho zatáhli do bludiště
tmavých úzkých uliček a hnali ho kupředu krokem tak rychlým, že
ojedinělé výkřiky, které se pořídku odvážil vyrazit, byly při tom
tempu nesrozumitelné. Ostatně na tom málo záleželo, jsou‑li srozumitelné nebo ne, neboť nikde nebylo živé duše, která by jich dbala,
i kdyby bývaly sebezřetelnější.
Rozžíhaly se plynové lucerny; paní Bedwinová úzkostlivě čekala
v otevřených dveřích; služka se běžela dvacetkrát podívat na konec ulice, není‑li někde stopy po Oliverovi a  oba staří páni dosud
vytrvale seděli v temném obývacím pokoji s hodinkami mezi sebou.
 145 
Kapitola šestnáctá
Vypráví, co se dělo s Oliverem Twistem po tom,
když si ho Nancy přivlastnila
Úzké uličky a průchody vyústily nakonec na velké volné prostranství,
na němž porůznu stály všelijaké ohrady pro zvířata i jiné známky
dobytčího trhu. Sikes zvolnil krok, když tam dorazili, protože dívka
již neměla dost sil, aby ještě déle udržela tak rychlé tempo, jakým
až dosud pospíchali. Obrátil se k Oliverovi a hrubě mu nařídil, aby
se chytil Nancy za ruku.
„Slyšels?“ zavrčel Sikes, když Oliver otálel a rozhlížel se kolem.
Stáli teď v tmavém koutě daleko stranou od obvyklé cesty pasantů. Oliver viděl až příliš jasně, že odpor by nebyl nic platný. Podal
tedy Nancy ruku a ta ji pevně sevřela v dlani.
„A mně dej druhou,“ poručil Sikes a chopil se Oliverovy volné
ruky. „Hej, Vočko!“
Pes zdvihl čenich a zavrčel.
„Heleď, kamaráde!“ řekl mu Sikes a druhou rukou chňapl Oliverovi po hrdle. „Jestli cekne jediný slůvko, třeba jen špitne, vem si
ho! Pamatuj si to!“
Pes znovu zavrčel a olizuje si tlamu prohlížel si Olivera, jako by
měl sto chutí zahryznout se mu do hrdla bez meškání.
„Plnej dobrý vůle jak křesťan, ať na místě voslepnu, jestli ne!“
dušoval se Sikes a hleděl na zvíře s jakýmsi obludným a krvelačným
uspokojením. „Teď víš, co tě čeká, panáčku, tak si jen klidně zakřič.
Von ti pes ten špás brzo zatrhne. Hybaj dál, kloučku!“
Očko kvitoval tento nadobyčej sympatický způsob řeči vrtěním
ocasu, a když si ještě popřál jedno další varovné zavrčení určené
pro Olivera, rozběhl se dál první.
 146 
Přecházeli špinavý Smithfieldský trh, ačkoli pokud šlo o Olivera,
nebyl by rozeznal, kde je, i kdyby to bývalo honosné Grosvenorské
náměstí. Večer byl tmavý a mlhavý. Světla v krámech se jen těžce
prodírala silnou mlhou, která každým okamžikem houstla a halila
ulice do kalného šera, čímž v Oliverových očích vtiskovala neznámému okolí ráz ještě neznámější a skličovala hocha nejistotou o to
chmurnější a tísnivější.
Ušli teprve pár chvatných kroků, když kostelní zvon začal hlubokým hlasem odbíjet hodinu. S prvním úderem se oba Oliverovi
průvodci zastavili a otočili hlavu směrem, odkud se zvuk nesl.
„Osm hodin, Bille,“ řekla Nancy, když zvon ztichl.
„Nač mi to vykládáš, prosím tě! Přeci to slyším sám, no ne?“ utrhl
se Sikes.
„Tak si myslím, jestli to slyší taky oni,“ odpověděla Nancy.
„To se ví, že slyšej,“ přisvědčil Sikes. „Byla zrovna Bartolomějská
pouť, když mě zahákli, a na celým jarmarku nebyla jedna papírová
trumpetka, abych ji neslyšel vřeštět. A když mě na noc zašpérovali do díry, tak mi ten zatracenej starej lapák připadal proti tomu
rumlu a kraválu venku tak tichej, že jsem měl sto chutí rozbít si vo
to železný pobití na dveřích hlavu.“
„Chudáci!“ povzdychla si Nancy, která dosud stála s tváří otočenou v tu stranu, odkud zazníval zvon. „Ach, Bille, a jsou to takoví
fešáci, ti kluci!“
„No jo, na nic jinýho vy ženský nemyslíte,“ odsekl Sikes. „Fešáci
kluci! Chm, tam v hrobě to maj prakticky stejný, tak na tom houby
sejde.“
Touto útěchou pan Sikes patrně potlačil zárodek žárlivosti, který
v něm klíčil, a stiskl Oliverovi pevně zápěstí a vyzval ho, aby čiperně
šlapal dál.
„Počkej chvilinku!“ řekla dívka mužovi. „Já bych odsud tak nepospíchala, kdybys to byl ty, Bille, koho odtamtud vyvedou na šibenici,
až příště odbije osmá! Chodila bych kolem těch zdí dokola a doko-
 147 
la, až bych padla, i kdyby na zemi ležel sníh a já neměla ani šátek,
abych se přikryla.“
„A co by to bylo platný?“ namítl nesentimentální pan Sikes.
„Ledaže bys mohla přehodit pilník a třicet loktů pořádnýho pevnýho
provazu, mohla bys stejně dobře štrádovat padesát mil odsuď nebo
vůbec ne, to by mi bylo stejně platný. Tak pojď a nestůj tady a nekaž.“
Dívka vyprskla smíchy, přitáhla si šátek těsněji kolem ramen
a vykročili dál. Ale Oliver cítil, jak se jí chvěje ruka, a když šli kolem
plynové lucerny a podíval se jí do tváře, viděl, že má obličej zbledlý
jako stěna.
Šli pak málo oživenými a špinavými uličkami ještě plnou půlhodinu; lidí potkávali velice málo, ale když už někoho potkali, budil
svým vzezřením dojem, že ve společnosti zaujímá velmi podobné
postavení jako sám pan Sikes. Konečně zahnuli do strašlivě špinavé
úzké ulice, málem celé plné vetešnických krámků; pes se rozběhl
napřed, jako by si byl vědom, že již není důvodu, aby byl déle na
stráži, a zastavil se přede dveřmi krámu, který byl zavřený a zřejmě
nepoužívaný. Celý dům byl jen se rozpadnout a cedule přibitá na
dveřích, která vypadala, jako by tam visela už léta, oznamovala, že
dům je k pronajmutí.
„Čisto,“ ohlásil Sikes, když se opatrně rozhlédl.
Nancy se shýbla pod okenici a Oliver zaslechl hlas zvonku. Přešli
na protější stranu ulice a stáli několik vteřin pod lucernou. Ozval se
šelest, jako by se polehoučku vyšupovalo spouštěcí okno, a krátce
po tom se tiše otevřely dveře. Tu pan Sikes bez dlouhých ceremonií popadl vyděšeného hocha za límec a v příští chvíli všichni tři
zmizeli v domě.
V chodbě bylo tma jako v pytli. Čekali, než osoba, která jim otevřela, zajistila dveře na řetěz i na závoru.
„Je tady někdo?“ zeptal se Sikes.
„Ne,“ odpověděl hlas, který Oliverovi připadal, že ho už dříve
někde slyšel.
 148 
„Je tady starej?“ ptal se lupič.
„Jo,“ přisvědčil hlas, „a že kouká jako koza před smrtí! Jestli nebude skákat radostí, až vás uvidí? Japabyne!“
Charakter této odpovědi, jako i hlas, který ji pronášel, se zdál
Oliverovým uším známý; v té tmě však bylo nemožné rozeznat i jen
obrys postavy, která mluví.
„Rožni nějaký blikadlo,“ řekl Sikes, „jináč si ještě zlámem vaz
nebo šlápnem na psa. A jestli, tak bacha na nohy!“
„Stůjte chvilku klidně a já vám něco přinesu,“ odpověděl hlas. Bylo
slyšet, jak se kroky tajemné osoby vzdalují, a netrvalo minutu a ukázala se postava pana Johna Dawkinse, alias Feriny Lišáka. V pravé
ruce nesl lojovou svíčku, sevřenou ve skřipci z rozštěpeného klacíku.
Mladý pán se nezdržoval, aby Olivera poctil ještě nějakým jiným
projevem poznání, nýbrž pouze se na něj čtverácky zazubil a hned
se otočil a pokynul návštěvníkům, aby ho následovali po schodech
dolů. Přešli prázdnou kuchyň, a když otevřeli dveře vedoucí do nízké místnosti, zatuchlé zemitým pachem a podle všeho přistavěné
k domu z nádvorní strany, přivítala je bouře smíchu.
„Jajaj, joj, jajaj!“ řičel mladý pán Čódl Bates, z jehož plic ten smích
hlaholil. „Tady ho máme! Jajaj, křičte, tady ho máme! Jajaj, Fagine,
koukněte ho! Jen ho koukněte, Fagine! Já to nevydržím! Taková
vopičárna, já puknu, já to nevydržím! Podržte mě někdo, než se
vyřehním!“
V tom překypění nezkrotného jásotu se mladý pán Bates rozplácl
na zem a v přemíře dovádivé radosti pět minut křečovitě kopal
do vzduchu. Potom se vymrštil na nohy, vytrhl Lišákovi skřipec se
svíčkou, pokročil k Oliverovi a obhlížel si ho kolem dokola, přičemž
žid, který si strhl noční čepici, současně vysekával zmatenému
hochovi jednu hlubokou poklonu za druhou. Mezitím Lišák, který
byl založení spíše morousovského a zřídka se dal strhnout veselím,
když překáželo výkonu řemesla, se soustavnou vytrvalostí brakoval
Oliverovi kapsy.
 149 
„Koukejte to kvádro, Fagine!“ zářil Čódl a přidržel svíčku tak blízko u Oliverova nového kabátku, že hocha div nepodpálil. „Koukejte
to kvádro, Fagine. Extra prima sukýnko a ten fešáckej střih, těžká
elegance! Jajaj, namoutě, to je vopičárna! A co ty knihy, hm? Hotovej
pán, Fagine!“
„Nesmírně mě těší, že tak pěkně vypadáš, milánku,“ pravil žid
a se strojenou ponížeností se uklonil. „Lišák ti dá jiný šatičky, milánku, aby sis snad tyhle sváteční neponičil. Pročpak jsi nenapsal,
milánku, že přijdeš? Byli bysme ti přichystali něco teplýho k večeři.“
Tomu se mladý pán Bates znovu rozřehtal, a to tak hlasitě, že sám
Fagin zjasnil tvář, a dokonce i Lišák se usmál; poněvadž však Lišák
právě v tom okamžiku vylovil Oliverovu pětilibrovou bankovku,
není jisté, vzbudil‑li u něho veselí židův šprým nebo jeho vlastní
nález.
„Hola! Jak to?“ zvolal Sikes a pokročil proti židovi, když ten shrábl
bankovku. „To je moje, Fagine!“
„Ne, ne, milánku,“ odpověděl žid. „Moje, Bille, moje. Vy dostanete
knihy.“
„Jestli to není moje,“ opáčil Bill Sikes a s odhodlaným výrazem si
narazil klobouk, „totiž moje a Nancyino, tak vodvedu hocha zase
zpátky.“
Žid se zarazil. Zarazil se i Oliver, třebaže z pohnutky zcela jiné;
doufal totiž, že by spor mohl opravdu skončit tím, že ho odvedou
zpátky.
„Tak honem! Sem s tím, slyšíš?“ hartusil Sikes.
„To není zrovna spravedlivé, Bille  divná spravedlnost, Nancy,
viď?“ kličkoval žid. „Spravedlivý nespravedlivý,“ odsekl Sikes, „povídám ti, sem s tím! Myslíš si snad, že Nancy a já nemáme svůj vzácnej
čas na nic lepšího, než ho plejtvat na tvoje kluky? Vyčenichat a přitáhnout každýho, kterýho tvou vinou čapnou? Dej to sem, ty kostro
jedna stará lakomá, dej to sem!“
 150 
Na závěr tohoto uhlazeného proslovu vyškubl pan Sikes židovi
bankovku z prstů a s chladnokrevným pohledem upřeným starci
do obličeje ji složil na malý čtvereček a zavázal si ji do cípu nákrčníku.
„To je náš podíl za tu fachu,“ dodal Sikes, „a ještě dávno ne dost!
Knížky si můžeš nechat ty, jestli si rád počteš. Jestli ne, tak je střel.“
„Jsou náramně pěkný,“ přihlásil se Čódl Bates, který zatím s rozličným pitvořením hrál divadlo, jako by jedno z řečených děl četl,
„krásně napsaný, viď, Olivere?“ A když spatřil vyděšený výraz, s nímž
Oliver hleděl na své trýznitele, tu mladý pán Bates, obdařený živelným smyslem pro komičnost, znovu propadl nadšení, tentokrát
ještě bouřlivějšímu než prve.
„Ty jsou toho starého pána,“ zvolal Oliver a zalomil rukama, „toho
hodného, laskavého starého pána, co mě vzal k sobě domů a dal
mě ošetřovat, když jsem měl horečku a málem bych byl umřel! Ach,
prosím vás, pošlete je zpátky, vraťte mu ty knihy i peníze! Nechte si
mě tady, co budu na světě, ale prosím, vraťte mu je. Bude si myslet,
že jsem je ukradl, i ta stará paní, každý, kdo na mě byl takový hodný  všichni si budou myslet, že jsem je ukradl! Ach mějte se mnou
slitování a vraťte mu je!“
Po těchto prosbách, pronesených se vší vroucností nejhlubšího
bolu, padl Oliver před žida na kolena a s výrazem čirého zoufalství
úpěnlivě sepjal ruce.
„Ten hoch má pravdu,“ prohodil Fagin, potměšile kolem sebe
zamžoural a svraštil huňaté obočí do tvrdé štětky. „Máš pravdu,
Olivere, máš pravdu  ano, budou si myslet, žes je ukradl. Chm, chm,
chm,“ uchichtával se žid a mnul si ruce, „líp to dopadnout nemohlo,
i kdybysme si byli tu chvíli vybrali předem.“
„Bodejť že ne,“ potvrdil Sikes. „To já věděl hned, jak jsem ho viděl
jít po Clerkenwellu s těma knihama pod paždím. Máme to sichr
dobrý. Jsou to nějaký měkkosrdcatý pámbíčkáři, jináč by ho k sobě
vůbec nebrali  a taky se po něm nebudou shánět, budou se bát, že
 151 
by ho museli vobvinit, a tak že by mu pomohli za katr. Je náš, žádný
strachy.“
Mezitímco se vedly tyto řeči, díval se Oliver z jednoho na druhého, jako by byl úplně zmatený a sotva vůbec chápal, co se děje;
ale když Bill Sikes domluvil, Oliver náhle vyskočil, zběsile vyrazil
z místnosti a vřískal tak pronikavě o pomoc, že se to prázdným
starým domem rozléhalo až ke střeše.
„Zadrž psa, Bille!“ křikla Nancy, skočila přede dveře a přirazila
je, jen se žid a jeho dva učedníci vyřítili za uprchlíkem. „Zadrž psa,
Bille, nebo to dítě rozsápe.“
„Patřilo by mu to!“ houkl Sikes a snažil se vyškubnout děvčeti
z rukou. „Koukej mě pustit, nebo ti rozcáknu hlavu vo zeď!“
„To je mi jedno, Bille, to je mi jedno,“ ječelo děvče a rvalo se s mužem zuřivě dál. „Ten pes to dítě neroztrhá, ledaže dřív zabiješ mě!“
„Že neroztrhá?“ procedil Sikes mezi zaťatými zuby. „Hnedle se vo
to postarám, jestli nevodpálíš!“
Bytař odmrštil od sebe děvče až na druhý konec místnosti, právě
když se žid a oba učedníci vrátili a vlekli mezi sebou Olivera.
„Co se to tu děje!“ zarazil se Fagin a rozhlédl se po místnosti.
„Ta holka se asi pomátla,“ odsekl vztekle Sikes.
„Ne, ne, nepomátla,“ vyhrkla Nancy, v tváři bledá a od rvačky
udýchaná, „ne, ne, Fagine, nepomátla  ani nápad!“
„Tak teda buď zticha, ja?“ okřikl ji žid s hrozivým výrazem.
„A zrovna ne, to taky ne, ani mě nenapadne!“ vyjela Nancy již
tónem velmi hlasitým. „No, co říkáte tomu, Fagine?“
Páně Faginova znalost způsobů a zvyků onoho zvláštního druhu lidských tvorů, k němuž se řadila Nancy, byla sdostatek velká,
aby mu skýtala poměrně přesvědčivou jistotu, že v dané chvíli by
bylo povážlivě nebezpečné jakýkoli hovor s ní prodlužovat. Proto
se obrátil k Oliverovi, aby odvrátil pozornost společnosti. „Tak tys
nám tedy chtěl pláchnout, milánku, ja?“ řekl žid a zvedl krabatý
a sukovatý klacek, který ležel v jednom koutě krbu. „Na?“
 152 
Oliver neodpovídal. Sledoval však každé židovo hnutí a prudce
oddychoval.
„Chtěls přivolat pomoc  křičels po policii  ja?“ poškleboval se
žid a chytil hocha za loket. „Z toho tě vykurýrujem, panáčku.“
Tu žid řízně přetáhl Olivera klackem přes záda a již se rozpřahoval k druhé ráně, když vtom se přihnala Nancy, vyrvala mu klacek
z ruky a mrštila jím do ohně s takovou prudkostí, že několik žhavých uhlíků vyletělo do místnosti.
„Před mýma očima se tohle dít nebude, Fagine, to nestrpím!“
vykřikla dívka. „Chlapce máte, tak co ještě chcete?  Nechte ho
být  nechte ho být  nebo někoho tady poznamenám tak, že mě to
přivede na šibenici dřív, než mě čeká!“
Mezi tím, jak chrlila tuto hrozbu, dupala dívka zuřivě do podlahy
a se rty stisknutými a s rukama zaťatýma v pěst střílela očima střídavě na žida a na druhého raubíře; nepříčetný vztek, do kterého se
postupně vybičovala, jí z tváře vypil všechnu barvu.
„Ts, ts, Nancy,“ promluvil žid chlácholivým tónem po chvilce ticha,
za něhož si s panem Sikesem zírali zaraženě do očí, „jsi dnes  jsi
dnes mazanější než jindy, ha, ha, ha! Hraješ to krásně, milánku.“
„Zdá se vám?“ sykla dívka. „Dejte si pozor, abych to nepřehnala!
Protože jestli jo, tak to pocejtíte na vlastní kůži, Fagine  a tak vám
říkám předem, pryč ode mě!“
Na rozzuřené ženě  obzvlášť přistupují‑li ke všem jejím ostatním silným vášním taková prudká hnutí, jako je slepá bezohlednost
a čiré zoufalství  je něco, co jen málokterý muž rád ještě jitří. Žid
viděl, že by bylo marné předstírat jakékoli další pochybnosti o tom,
je‑li rozlícení slečny Nancy opravdové; a když od ní bezděky několik krůčků ucouvl, podíval se napůl prosebným a napůl zbabělým
pohledem na Sikese, jako by mu chtěl naznačit, že nejpovolanější
osobou pro pokračování v hovoru je on.
V odpověď na tuto němou prosbu na něho vznesenou a snad
i z pocitu, že je otázkou jeho osobní hrdosti a vlivu, aby slečnu
 153 
Nancy okamžitě zkrotil a přivedl k rozumu, vychrlil ze sebe pan
Sikes nějakých čtyřicet padesát kleteb a hrozeb. Jejich rychlá palba
sice dělala velkou čest plodnosti jeho fantazie, ale poněvadž neměla na cíl, který zasypávala, sebemenší viditelný účinek, uchýlil se
k argumentům pádnějším.
„Jak si to vlastně představuješ?“ houkl Sikes a svůj dotaz podepřel nadmíru běžnou kletbou, která se týkala nejkrásnějšího rysu
lidské tváře a která, být nahoře vyslyšena jen jedinkrát z každých
padesáti tisíc případů, kdy je vyřčena dole, by ze slepoty učinila
neduh stejně běžný jako spalničky. „Jak si to vlastně představuješ?
Ať mě hrom! Víš vůbec, kdo seš a co seš?“
„Aby ne! To vím až moc dobře,“ odpovědělo děvče, křečovitě vypísklo smíchy a se špatně líčenou lhostejností pohodilo hlavou ze
strany na stranu.
„Pak teda mlč,“ opáčil Sikes vrčivým tónem, jakého byl zvyklý
užívat, když hovořil na psa, „nebo tě umlčím, že hezky dlouho ani
nemukneš.“
Děvče se znovu zasmálo  ještě méně klidně než předtím  a mrsklo letmým pohledem po Sikesovi; potom odvrátilo obličej a skouslo
si ret, až vytryskla krev.
„Ty mi seš ta pravá,“ pokračoval Sikes, zatímco si ji s opovržlivým
výrazem měřil, „stavět se najednou kdovíjak soucitná a fajnová!
Akorát dělaná, aby v ní to dítě  jak mu ty říkáš, vidělo přítele!“
„Kéž mi Bůh všemohoucí pomůže, to jsem!“ zvolala dívka vášnivě.
„A škoda, že jsem raděj nepadla mrtvá na ulici, nebo že mě nestrčili
na místo těch, co jsme dnes kolem nich šli tak blízko, dřív než jsem
prvně hnula rukou, abych vám ho pomohla dostat sem! Ode dneška
večer je zloděj, lhář, lotr, všechno nejhorší. To tomu starému bídákovi nestačí, musí ho ještě bít?“
„Na, na, Sikes, na, na,“ obrátil se žid káravě prosebným tónem na
muže a kývl směrem k hochům, kteří napjatě sledovali všechno, co
se děje. „Musíme mluvit slušně, Bille, slušně.“
 154 
„Slušně!“ zvolala dívka, na jejíž rozlícení bylo hrůza pohledět.
„Slušně, vy lotře jeden! Jo, že si to ode mě moc zasluhujete! Kradla
jsem pro vás už jako malé dítě, ještě mi nebylo ani polovic jako tomuhle tady!“ ukázala na Olivera. „A od té doby dělám stejné řemeslo
a ve stejných službách už dvanáct let. To snad nevíte? Mluvte! To
nevíte?“
„Na, na,“ opáčil žid se snahou ji zkrotit, „i kdyby, tak dnes to je
tvoje živobytí!“
„Jo, to je!“ vyhrkla dívka, která již vůbec nemluvila, nýbrž ječela
a chrlila ze sebe slova jediným nepřetržitým a vášnivým proudem.
„Je to moje živobytí  a studená mokrá, špinavá ulice je můj domov 
a vy jste ten bídák, co mě na ni už dávno přived a co mě na ni bude
vyhánět den co den a noc co noc, dokud neumřu!“
„Mlč, nebo ti něco provedu!“ skočil jí do řeči žid, těmi výčitkami
podpíchnutý. „Ještě chvilku mluv, a provedu ti něco horšího než
tohle!“
Dívka již neřekla ani slovo, nýbrž rvouc si v záchvatu zběsilosti
vlasy a šaty, vrhla se na žida tak divoce, že by si byl pravděpodobně
odnesl důkladné známky její pomsty, kdyby jí v pravý okamžik nebyl Sikes sevřel obě zápěstí; tu se mu ještě několikrát bezvýsledně
pokusila vyškubnout a nakonec omdlela.
„Teď už dá pokoj,“ prohlásil Sikes, zatímco ji pokládal do kouta.
„Má ukrutnou sílu v rukou, když se takhle rozkatí.“
Žid si otřel čelo a usmíval se, jako by to byla úleva, mít tu výtržnost za sebou; ale ani on, ani Sikes, ani pes, ani hoši zřejmě nehleděli na příhodu nijak jinak než jako na běžnou všední událost, při
jejich řemesle samozřejmou.
„To je to nejhorší, muset pracovat s ženskýma,“ postěžoval si žid
a odložil klacek zpátky na místo, „ale jsou mazané a v našem fochu
se bez nich obejít nemůžeme. Čódl, odveď Olivera spát.“
„Snad by si zejtra raděj neměl brát ty sváteční šaty, Fagine, nebylo
by to lepší?“ tázal se Čódl Bates.
 155 
„Rozhodně bylo,“ odpověděl žid a oplatil Čódlovi stejným úšklebkem, s jakým se ten ptal.
Mladý pán Bates, svěřeným úkolem zjevně velice rozradostněný,
vzal skřipec se svíčkou a odvedl Olivera do jedné přilehlé kuchyňské
komory, kde byly dva tři slamníky z těch, na kterých Oliver již spával, a tam s mnoha výbuchy smíchu vytáhl přesně tytéž staré šaty,
k jejichž odložení si Oliver v domě pana Brownlowa tolik blahopřál
a jež byly pro Fagina  když mu je žid, který je koupil, náhodou
ukázal  první stopou, kterou o Oliverově pobytu vůbec získal.
„Svlíkni tu parádu,“ poručil Čódl, „a já je dám na opatrování
Faginovi. Je to junda19!“
Chudák Oliver neochotně poslechl. Mladý pán Bates si stočil
jeho nové šaty pod paždí, vyšel z komory, kde zanechal Olivera ve
tmě a zamkl za sebou dveře. Hluk Čódlova smíchu a hlas slečny
Betsy  která přišla zrovna jako na zavolanou, aby mohla přítelkyni
kropit vodou a prokazovat jí různé další ženské úsluhy, jimiž by
urychlila její zotavení  by za šťastnějších okolností, než v jakých
se octl Oliver, byly možná mnoho lidí zdržely od spánku. Ale Oliver
byl churav a unavený a brzy tvrdě usnul.
19  Švanda, legrace. Pozn. red.
 156 
Kapitola sedmnáctá
Jelikož Oliverova sudba zůstává nadále nepříznivá,
přivádí do Londýna velkou osobnost, která ublíží jeho pověsti
Ve všech řádných krvavých melodramatech je zvykem na jevišti
uvádět výstupy tragické a komické v tak pravidelném prostřídání, jako jsou červené a bílé proužky na řezu správně prorostlého
uzeného bůčku. Hrdina klesne na své slaměné lože, zdrcen tíhou
okovů a pohrom, a hned v dalším výstupu jeho věrný leč nic netušící
panoš oblaží posluchače komickou písní. S bušícím srdcem zříme
hrdinku v drápech pyšného a nelítostného barona, kterak ve chvíli,
kdy je v nebezpečí její ctnost stejně jako život, směle tasí dýku, aby
zachránila prvé za cenu druhého  a právě když je naše napětí vybičováno do nejvyšší míry, zazní píšťala a děj nás okamžitě přenese do
hradní hodovní síně, kde stříbrovlasý hradní hofmistr pěje směšný
chór s ještě směšnějším sborem poddaných, kteří jsou doma na
všemožných místech, kostelní kryptou počínaje a palácem konče,
v hloučcích se volně potloukají kolem a nepřetržitě si bujně trylkují.
Takové proměny připadají nesmyslné; nejsou však tak nepřirozené, jak by se snad na první pohled zdálo. Ve skutečném životě nejsou přechody od bohatě prostřené tabule k smrtelnému loži a od
smutečního roucha k svátečnímu šatu ani o vlásek méně překvapivé; jenže zde jsme zúčastnění herci, a nikoli trpní pozorovatelé,
což znamená ohromný rozdíl. Herci v mimickém životě na divadle
jsou slepí k prudkým proměnám a náhlým hnutím citů a vášní, jež,
předvádějí‑li se očím pouhých diváků, přítomné publikum ihned
odsuzuje jako přehnané a absurdní.
Jelikož k náhlému střídání výstupů a rychlým změnám času
a místa v knihách nejen opravňuje dlouhodobá zvyklost, ale jelikož
 157 
je i mnozí pokládají za vrchol spisovatelského umění  neboť takoví
kritikové posuzují spisovatelovo mistrovství v jeho řemesle převážně podle toho, v jakých dilematech zanechává na konci každé kapitoly své postavy  může se tento stručný úvod ke kapitole nynější
třebas někomu zdát zbytečný. Je‑li tomu tak, nechť jej považuje
za jemnou nápověď ze strany vypravěče, že se vrací do městečka,
v němž se Oliver Twist narodil; čtenář pak pokládej za samozřejmé,
že pro tuto cestu jsou dobré a pádné důvody, neboť jinak bychom
ho nezvali, aby se s námi na takovou výpravu vydal.
Bylo časně zrána, když se ze špitálních vrat vynořil pan Bumble
a s důstojným držením těla se velitelským krokem ubíral po Hlavní
třídě. Byl v plném rozkvětu a slávě svého serbusovství; dvourohák
a kabát se mu v ranním slunci třpytil, až oči přecházely; úřední hůl
třímal s ráznou houževnatostí pevného zdraví a moci. Pan Bumble
sice vždycky nosil hlavu vysoko, ale toho rána ji nesl výš než jindy.
V očích měl dumavou roztržitost, ve výrazu slavnostní vznešenost,
které by všímavého cizince asi byly upozornily, že serbusovou hlavou táhnou myšlenky příliš veliké, aby se daly vůbec vyjádřit slovy.
Pan Bumble se nezastavoval, aby pohovořil s drobnými kupci
a jinými lidmi, kteří ho uctivě oslovovali, když se nesl kolem. Pouze
jejich pozdravy mávnutím ruky opětoval a ve svém důstojném kroku nepolevil, dokud nedorazil k útulku, kde paní Mannová s obecní
péčí opatrovala chudinské děti.
„Vem pes toho serbusa,“ řekla paní Mannová, když uslyšela povědomé zalomcování zahradní brankou, „to je celej von, takhle brzo
ráno!  Jezus, pane Bumble, kdo by byl pomyslel, že to k nám jdou
voni! No ne, namoutě, to je radost, to se musí nechat! Líběj jít dál,
vašnosti, ráčej do pokoje, prosím!“
První věta patřila uším Zuzky, kdežto radostné výkřiky se sypaly
na pana Bumbla, když naše dobrá paní domu odemkla zahradní
branku a s velkou zdvořilostí a úctou ho zavedla do domu.
 158 
„Paní Mannová,“ řekl pan Bumble, který si na židli nesedl, ani na
ni nesdřepl, jak by sebou byl hodil každý obyčejný dřevák, nýbrž
pomaloučku polehoučku se na židli spustil. „Paní Mannová, přeju
vám šťastný dobrýtro.“
„Děkuju, vašnosti, nápodobně, já jim taky,“ opáčila paní Mannová
s hojnými úsměvy, „a doufám, že se ráčej vynacházet dobře!“
„Jakž takž, paní Mannová,“ připustil serbus. „To víte, kulaturní
služba! U obce nemá jeden zrovna na růžích ustláno, paninko.“
„To teda namoutě nemá, pane Bumble,“ přisvědčila dáma. A všechny její obecní dětičky by byly mohly zcela oprávněně tuto odpověď
sborem podpořit, kdyby ji byly slyšely.
„Kulaturní služba, paninko,“ pokračoval pan Bumble a udeřil holí
do stolu, „to je život plnej starostí a rozčilování a přemáhání. Ale
protivenství, abych tak řek, už musej snášet všechny veřejný osoby
napořád.“
Paní Mannová, která dost dobře nechápala, co obecní sluha myslí,
pouze zdvihla s účastným pohledem ruce a vzdychla.
„Ba právem vzdycháte, paní Mannová, je proč!“ prohlásil serbus.
Když viděla, že se zachovala správně, vzdychla paní Mannová
ještě jednou  očividně ke spokojenosti veřejné osoby, která ihned
potlačila samolibý úsměv tím, že se zadívala přísně na svůj dvourohák, a potom pravila:
„Paní Mannová, jedu do Londýna.“
„Jezus, pane Bumble!“ zhrozila se paní Mannová, až se zaklonila.
„Do Londýna, paninko,“ pokračoval neoblomný serbus, „a dostavníkem. Já a dva obecní chudý, paní Mannová! Bude se konat
řízení skrz nějakou příslušnost  a vejbor ustanovil mě  mě, paní
Mannová!  abych v tý věci přísežně vypovídal u kvartálního soudu v Clerkenwellu. A moc a moc pochybuju,“ dodal pan Bumble
a vypjal se, „jestli se clerkenwellskej soud nechytne za nos, že šláp
vedle, než spolu skončíme.“
 159 
„Jeje, vašnosti, nesměj tam na ně přec jít tak moc přísně,“ řekla
paní Mannová lichotivě.
„To si clerkenwellskej soud nadrobil sám, paninko,“ odvětil pan
Bumble, „a jestli clerkenwellskej soud uvidí, že mu to vyšlo vo moc
hůř, než čekal, tak za to clerkenwellskej soud může poděkovat jen
sobě.“
V hrozivém tónu, jímž pan Bumble tato slova pronášel, bylo tolik
pevné a cílevědomé rozhodnosti, že paní Mannovou podle všeho
zdání úplně ohromila. Konečně řekla:
„Tak voni jedou dostavníkem, vašnosti? Já měla za to, že špitálníci
se vodjakživa posílaj fasuňkem.“
„To jen když jsou nemocný, paní Mannová,“ vysvětlil serbus.
„Churavý špitálníky nakládáme v deštivým počasí na otevřenej
fasuněk, aby se nenastydli.“
„Aha,“ utrousila paní Mannová.
„Tyhle dva doveze konkurenční dostavník, zpáteční londýnskej,
a udělá to lacino,“ pokračoval pan Bumble. „Oba jsou na tom moc
bídně a spočítali jsme, že by nás přišlo vo dvě libry laciněj je vodstěhovat než je pohřbít  jestli se nám totiž podaří hodit je na krk
jiný vobci. A já myslím, že se nám to povede  jestli nám na truc
neumřou po cestě! Ha, ha, ha!“
Chviličku se pan Bumble smál, ale vtom mu znovu padl do očí
jeho dvourohák, a tu zase zvážněl.
„Zapomínáte na ouřední záležitosti, paninko,“ pravil serbus.
„Tuhle máte svý kulaturní služný na tenhle měsíc.“ Pan Bumble vytáhl ze šrajtofle pár stříbrňáků, zatočených do papírku, a požádal
o potvrzení; paní Mannová mu je také ihned napsala.
„Je to nějak samá kaňka, vašnosti,“ řekla pěstounka dětiček, „ale
jinak myslím, že to snad platit bude. Pěkně jim děkuju, pane Bumble,
jsem jim z tej duše vděčná, moc vděčná, vašnosti.“
Pan Bumble kvitoval úklonku paní Mannové blahovolným přikývnutím a zeptal se, jak se vede dětem.
 160 
„Pámbu těm mejm srdíčkům zlatejm požehnej!“ zvolala paní
Mannová procítěně. „Líp se těm broučkům ani vést nemůže! To se
ví, až na ty dva, co minulej tejden umřeli. A na malýho Dicka.“
„Pořád to s tím klukem ještě není lepší?“ vyptával se pan Bumble.
Paní Mannová zavrtěla hlavou.
„Je to takový zlomyslný, nezvedný, nerudný vobecní dítě,“ prohlásil pan Bumble hněvivě. „Kdepak je?“
„V minutce jim ho přivedu, vašnosti,“ odpověděla paní Mannová.
„Hej, Dicku, sem pojď!“
Po chvilce volání konečně Dicka sehnala. Když mu nejdřív strčila obličej pod pumpu a utřela mu ho do své sukně, přivedla paní
Mannová hocha před hrůzostrašnou tvář pana Bumbla, obecního
serbusa.
Dítě bylo bledé a hubené; tvářičky mělo vpadlé a oči velké a lesklé. Úsporný obecní oblek, livrej jeho bídy, mu na slabém tělíčku
plandal a jeho mladé údy byly vychrtlé jako údy starce.
Tak vypadal tvoreček, který stál před panem Bumblem, třásl se
pod jeho pohledem a neodvažoval se ani zdvihnout oči od země,
hrozil se i jen samotného zvuku serbusova hlasu.
„Neumíš se podívat na pána, ty paličáku umíněná?“ napomenula
ho paní Mannová.
Dítě zdvihlo povolně oči a střetlo se s pohledem pana Bumbla.
„No, Dicku! Copak ti schází, vobecňátko?“ zeptal se pan Bumble
s náramně místným humorem.
„Nic, prosím,“ odpovědělo dítě nesměle.
„To bych si myslela!“ řekla paní Mannová, která se samozřejmě
páně Bumblovu šprýmu rozesmála na celé kolo. „Namoutě, že ti
nic nechybí, to tak!“
„Rád bych “ zakoktalo dítě.
„Ouha!“ zarazila mu řeč paní Mannová. „Snad nám nakonec
nechceš povídat, že ti doopravdy něco chybí? I ty jeden kluku ničemná “
 161 
„Počkat, paní Mannová, počkat!“ zakročil serbus a s okázale autorativním výrazem zdvihl ruku. „Copak bys rád, panáčku, no copak?“
„Rád bych,“ zajíkalo se dítě, „kdyby mi někdo, kdo umí psát, něco
napsal na kousek papíru a potom ho složil do psaníčka a zapečetil
a opatroval ho u sebe, až mě pochovají do země.“
„No ne, jak to ten hoch vůbec myslí?“ zvolal pan Bumble, na něhož
vážné chování a sinalý vzhled dítěte přece jen trochu zapůsobil,
jakkoli byl takovým zjevům zvyklý. „Jak to vlastně myslíš, panáčku?“
„Chtěl bych,“ odpovědělo dítě, „vzkázat chudinkovi Oliverovi
Twistovi, jak jsem ho měl hrozně rád a  povědět mu, co jsem se
naseděl v koutku sám a co jsem se naplakal, když jsem si představil,
jak někde bloudí po tmavých nocích a nemá nikoho, kdo by mu
pomohl. A chtěl bych mu povědět,“ pokračovalo dítě, tisklo pevně
ručky k sobě a hovořilo s velkou vroucností, „že jsem rád, že umřu,
dokud jsem ještě docela malý  protože kdybych vyrostl a byl velký
a dožil se starých let, tak by moje malá sestřička, co je v nebi, třeba
už dávno na mě zapomněla nebo by aspoň byla jinačí než já. A bude
přece o tolik krásnější, když tam budeme spolu oba jako děti.“
Pan Bumble si měřil malého řečníka od hlavy k patě s nevylíčitelným úžasem, a když se nakonec obrátil ke své společnici, pravil:
„Všecky jsou na jedno brdo, paní Mannová. Ten drzoun Oliver je
všecky zdemoralizoval!“
„To bych nikdá nebyla věřila, vašnosti!“ rozhodila paní Mannová
zděšením ruce a zlobně se zavrtala očima do Dicka. „Tak zarytýho
spratka jsem ještě v životě neviděla!“
„Vodveďte ho, paninko!“ pronesl pan Bumble velitelsky. „Tohle
se musí vohlásit vejboru, paní Mannová.“
„Páni vejboři se doufám dověděj, že to není moje vina,“ fňukala
plačtivě paní Mannová, „že vašnosti?“
„Dověděj, paninko, dověděj  budou vobeznámený s pravým
stavem věcí,“ prohlásil pan Bumble. „A teď ho vodveďte, nemůžu
se na něj ani podívat.“
 162 
Dicka okamžitě odvedli a zamkli do uhelného sklepa. Za malou
chvíli se potom pan Bumble zvedl a odešel, aby se připravil na cestu.
Nazítří ráno v šest hodin pan Bumble, který tentokrát zaměnil
dvourohák za kulatý klobouk a nadil svou osobu do modrého
mantlu s pelerinkou přes ramena, zaujal místo na střeše dostavníku
a spolu s ním zlosynové, o jejichž příslušnost se vedl spor a s nimiž
také po patřičné době dorazil do Londýna. Cestou nezakusil žádné
jiné trampoty než ty, které pramenily ze zvrhlého chování obou
špitálníků; tvrdošíjně se totiž v jednom kuse třásli a naříkali na
zimu takovým způsobem, že mu z toho, jak prohlásil pan Bumble,
až drkotaly zuby a bylo mu úplně nanic  třebaže měl na sobě zimní
plášť.
Když se napřed obou zavilých zlovolníků pro tu noc zbavil, usadil se pan Bumble v hostinci, u kterého dostavník končil, a pojedl
střídmý oběd  bifteky, ústřicovou omáčku a černý ležák. Potom
si postavil sklenici horkého jalovcového grogu na krbovou římsu,
přitáhl si křeslo k ohni a s rozličnými mravoučnými úvahami o přílišném rozšíření hříchu, jehož se lidé dopouštějí nespokojeností
a reptáním, se konečně uvelebil ke čtení novin.
Hned první odstavec, na němž utkvěly páně Bumblovy oči, bylo
toto oznámení:
PĚT LIBER ODMĚNY
Ve čtvrtek večer utekl nebo byl vylákán ze svého domova
v Pentonvillu malý hoch jménem Oliver Twist a je od té doby
nezvěstný. Shora vypsaná odměna bude vyplacena komukoli,
kdo podepsanému podá informaci, která povede k vypátrání
řečeného Olivera Twista, anebo přispěje k osvětlení hochovy
minulosti, o niž se podepsaný z mnoha důvodů živě zajímá.
 163 
A potom následoval podrobný popis Oliverova oblečení, jeho osoby, příchodu i zmizení, a nakonec jméno i adresa pana Brownlowa
v plném znění.
Pan Bumble vykulil oči  přečetl si oznámení pomalu a pozorně
třikrát za sebou  a než uplynulo maličko víc než pět minut, již byl
na cestě do Pentonvillu, a věřte nevěřte, ze samého rozčilení nechal
sklenici horkého jalovcového grogu netknutou.
„Je pan Brownlow doma?“ zeptal se pan Bumble děvčete, které
mu přišlo otevřít.
Na tento dotaz dalo děvče odpověď nikoli neobvyklou, ale poněkud vyhýbavou: „Nevím. Od koho jste?“
Sotvaže pan Bumble vyslovil Oliverovo jméno, aby vysvětlil, proč
přichází, již do chodby přispěchala, celá udýchaná, paní Bedwinová,
která poslouchala ve dveřích obývacího pokoje.
„Pojďte dál, pojďte dál,“ zvala ho stará paní. „Já věděla, že se
o něm něco dovíme. Chudinka ubohá! Já věděla, že se něco dovíme!
Byla jsem o tom přesvědčená. Srdíčko zlaté! Říkala jsem to pořád.“
Jen to vysypala, odchvátala předobrá stará paní zpátky do obývacího pokoje, posadila se na pohovku a rozplakala se. Služebná
dívka, která byla o něco méně přístupná citům, mezitím vyběhla do
patra a hned se zase vrátila s prosbou, aby pan Bumble šel ihned
s ní  a to také učinil.
Uvedla ho do malé pracovny do dvora, kde s karafami a sklenicemi před sebou seděl pan Brownlow a jeho přítel pan Grimwig.
Posledně jmenovaný pán ihned zprudka vykřikl:
„Serbus! Obecní serbus, nebo sním svou hlavu!“
„Tuhle chvíli, prosím, nevyrušujte,“ ohradil se pan Brownlow.
„Sedněte si, ano?“
Pan Bumble se posadil, podivným chováním pana Grimwiga
úplně zmatený. Pan Brownlow pošinul lampu stranou tak, aby měl
nerušenou vyhlídku na serbusův obličej, a poněkud netrpělivě řekl:
 164 
„Nuže, pane, přicházíte na základě toho, že jste četl moje oznámení?“
„Ano, prosím,“ přisvědčil pan Bumble.
„Ale jste serbus, nemám pravdu?“ zeptal se pan Grimwig.
„Jsem ouřední sluha kulatorní obce, pánové,“ opáčil pan Bumble
pyšně.
„Ovšem,“ poznamenal pan Grimwig po straně k příteli. „Hned
jsem to věděl. Každým coulem serbus, jen to z něho čiší!“
Pan Brownlow lehounce zavrtěl hlavou jako napomenutí, aby
přítel mlčel, a hned pokračoval:
„Víte, kde ten ubohý chlapec teď je?“
„Nic víc než kdo jinej,“ odpověděl pan Bumble.
„Tak co tedy o něm víte?“ ptal se starý pán. „Mluvte příteli, máte‑li
co říci. Co tedy o něm víte?“
„Snad o něm náhodou nevíte něco dobrého, to asi ne, co?“ přihodil si kousavě pan Grimwig, když skončil pozornou prohlídku páně
Bumblovy tváře.
Pan Bumble, který se této otázky velmi hbitě chytil, se zlověstnou vážností zavrtěl hlavou.
„Vidíte?“ řekl pan Grimwig a vítězně se podíval na pana Brownlowa.
Pan Brownlow se s obavou zahleděl na opovržlivě našpulený
obličej pana Bumbla a požádal ho, aby mu slovy pokud možno
nejstručnějšími pověděl všechno, co o Oliverovi ví.
Pan Bumble odložil klobouk na zem, rozepnul si plášť, založil si
ruce, zaklonil hlavu do rozpomínavé pózy a po kratičkém zamyšlení
se pustil do vyprávění.
Bylo by únavné, kdybychom je zde tlumočili vlastními serbusovými slovy, neboť ve skutečnosti zabralo kolem dvaceti minut, než
skončilo; ale úhrn a podstata celé výpovědi bylo, že Oliver je nalezenec, pocházející z rodičů sprostého původu a ničemných sklonů.
Že od narození neprojevil žádnou lepší vlastnost než proradnost,
 165 
nevděk a zlomyslnost. A že svou krátkou životní dráhu v rodném
městečku zakončil tím, že podnikl vražedný a zákeřný útok na
nevinného bezbranného jinocha a v noci pak utekl z domu svého
mistra. Na důkaz, že je skutečně tím, za koho se vydává, položil pan
Bumble na stůl listiny, které s sebou přivezl do města. Potom si opět
založil ruce a čekal na vyjádření pana Brownlowa.
„Obávám se, že je to všechno až tuze pravda,“ řekl starý pán lítostivě, když si listiny prohlédl. „Tumáte. Není to mnoho za vaše
zprávy, ale s radostí bych vám dal třikrát tolik, kdyby bývaly pro
toho hocha příznivé.“
Není nepravděpodobné, že kdyby se bylo panu Bumblovi této
informace dostalo hned v počáteční fázi celého rozhovoru, byl by
možná své historce dal velmi odlišné zabarvení. Teď již však bylo
na něco takového pozdě; potřásl tedy pouze vážně hlavou, shrábl
svých pět liber a vzdálil se.
Pan Brownlow přecházel několik minut po pokoji sem a tam
očividně v takovém rozrušení z toho, co vyprávěl serbus, že i pan
Grimwig si odpustil, aby ho ještě víc dráždil.
Konečně se zastavil a prudce trhl za šňůru zvonku.
„Paní Bedwinová,“ pravil pan Brownlow, když se hospodyně objevila, „ten hoch, Oliver, je podvodník.“
„Není možná, pane. To není možné,“ prohlásila paní rázně.
„Říkám vám, že je,“ opáčil starý pán. „Jak to, není možné? Právě
jsme slyšeli podrobné vylíčení celého jeho života  a od narození
nebyl nic jiného než kus prohnaného darebáka.“
„Tomu nikdy neuvěřím, pane,“ odpověděla stará paní pevně. „Nikdy!“
„Vy staré ženské jaktěživo nevěříte ničemu, leda mastičkářům
a prolhaným románům,“ zavrčel pan Grimwig. „Já to věděl od první chvíle. Proč jste nedali na mou radu hned na začátku? Nemít
hoch horečku, tak jste možná poslechli, he? Ale byl zajímavý, viďte? Moc zajímavý! Pchá!“ A pan Grimwig bravurním rozmachem
prohrábl oheň.
 166 
„Bylo to milé, vděčné, jemné dítě, pane,“ odporovala paní Bedwinová rozhořčeně. „Já vím, co a jaké děti jsou, pane, a vím to už
celých posledních čtyřicet let! A lidé, co nemohou říct to samé, by
o nich neměli vůbec mluvit. To je názor můj!“
To byla ostrá ťafka panu Grimwigovi, který byl starý mládenec.
Protože však z toho pána nevypáčila nic než úsměv, pohodila stará
paní hlavou a uhlazovala si zástěrku, dříve než spustí další řeč, když
vtom ji zarazil pan Brownlow.
„Ticho!“ křikl starý pán a předstíral hněv, který ani zdaleka necítil. „Ať už jméno toho hocha nikdy neslyším! Zazvonil jsem na vás,
abych vám to řekl. Nikdy! Nikdy a pod žádnou záminkou, rozumíte?
Můžete jít, paní Bedwinová, už vás nepotřebuji. Ale pamatujte si to!
Mluvím vážně.“
Toho večera byla v domě pana Brownlowa smutná srdce.
A srdce Oliverovo? To se bolem svíralo, když pomyslil na své
hodné, vlídné přátele: ještě dobře pro něho, že nemohl vědět, co
o něm slyšeli, jinak by mu bylo rovnou puklo.
 167 
Kapitola osmnáctá
Jak Oliver trávil čas v zušlechťující společnosti
svých domnělých přátel
Příští den kolem poledne, když Lišák a mladý pán Bates odešli za
výkonem svého obvyklého zaměstnání, využil pan Fagin příležitosti a četl Oliverovi dlouhé levity o hříchu nevděku, o tom do nebe
volajícím hříchu, jehož se Oliver, jak mu jasně prokázal, dopustil
v míře nikoli běžné tím, že se svévolně vzdálil ze společnosti svých
starostlivých přátel, a v míře ještě větší tím, že se jim snažil uniknout i potom, když už na jeho nalezení vynaložili tolik námahy
a výdajů. Pan Fagin kladl veliký důraz na to, že poskytl Oliverovi
přístřeší a pečoval o něj, kdežto bez jeho včasné pomoci že by byl
možná zahynul hlady; vyprávěl mu také truchlivý a tklivý příběh
jednoho mladého hocha, kterého se kdysi ve své lidumilnosti ujal
za podobných okolností, ale který, když se ukázal nehodným jeho
důvěry a projevil přání vejít ve styk s policií, nešťastně skončil tím,
že ho jednoho krásného rána v Old Bailey pověsili. Pan Fagin se
nijak nesnažil svůj podíl na této katastrofě zatajit, naopak se slzami
v očích bědoval, že vrtohlavě zbloudilé a zrádné jednání dotyčné
mladé osoby učinilo naprosto nezbytným, aby se stala obětí jistého
korunního svědectví  které, i když snad nebylo zrovna do puntíku
pravdivé, bylo nevyhnutelně nutné pro bezpečí jeho (pana Fagina)
a několika vyvolených přátel. Na závěr načrtl pan Fagin značně nepříjemný obraz nelibých pocitů při věšení a potom tónem nadmíru
přátelským a zdvořilým projevil toužebné přání, aby nikdy nebyl
dohnán k nutnosti Olivera Twista této nemilé proceduře vystavit.
Malému Oliverovi stydla krev v žilách, když naslouchal židovým
slovům, a nejasně chápal temné hrozby v nich obsažené. Že je mož-
 168 
né, aby si i sama spravedlnost pletla nevinného s vinnými, jsou‑li
v náhodné společnosti pohromadě, to už věděl; a že starý žid je
v nejednom případě skutečně zosnoval a provedl zchytrale vymyšlené plány ke zkáze nepohodlných osob, které věděly tuze mnoho
nebo byly příliš povídavé, to nepokládal za nijak nepravděpodobné,
jakmile si připomněl celkovou notu slovní půtky mezi tímto pánem
a panem Sikesem, která zjevně narážela na nějaké předešlé pikle
podobného rázu. Když nakonec zvedl bázlivě oči a střetl se s židovým zkoumavým pohledem, uvědomil si, že jeho bledost v tváři
a chvění v údech ostražitému starému pánovi ani neušly, ani mu
nejsou nelibé.
S ohyzdným úsměvem pohladil žid Olivera po hlavě a řekl mu,
že bude‑li se chovat klidně a věnuje se pilně práci, uvidí, že z nich
ještě budou velmi dobří přátelé. Potom si vzal klobouk, zahalil se
do starého záplatovaného pláště, vyšel z místnosti a zamkl za sebou
dveře.
A tak tam Oliver zůstal celý ten den i po větší část ještě mnoha
dalších dní, neviděl nikoho od časného rána do půlnoci a po celé ty
dlouhé hodiny neměl jinou společnost než vlastní myšlenky. Aty, protože se nikdy neopomněly vrátit k jeho laskavým přátelům a k tomu,
jaký úsudek si o něm už dávno musili udělat, byly věru smutné.
Když uplynul asi týden, přestal žid dveře místnosti zamykat
a Oliver se mohl volně toulat po domě.
Byl to hrozně špinavý barák. Místnosti nahoře měly vysoké dřevěné ostění kolem krbů a široké dveře, táflované stěny a štukem
ořímsované stropy, to vše, ač od nepéče a prachu celé černé, zdobené rozličnými okrasami. Ze všech těchto známek Oliver usoudil, že
před dávnými časy, ještě než starý žid byl vůbec na světě, dům patřil
lepším lidem a byl možná docela veselý a pěkný, jakkoli smutně
a pustě vypadá teď.
V koutech pod stropem rozprostřeli své sítě pavouci a někdy,
když Oliver tiše vstoupil do některého pokoje, rejdily po podlaze
 169 
myši a hned vyděšeně pelášily zpátky do děr. S těmito výjimkami
nebylo po žádném živém tvoru ani vidu ani slechu a často, když se
setmělo a Oliver už měl bloumání z místnosti do místnosti dost,
schoulil se v chodbě do koutka u domovních dveří, aby byl co možná nejblíž živým lidem, a tam zůstal a poslouchal a počítal hodiny,
dokud se žid nebo hoši nevrátili.
Ve všech místnostech byly trouchnivějící okenice pevně zavřené
a příčné tyče, které je držely, důkladně přišroubované do dřeva.
Jediná trocha světla, která směla dovnitř, se vkrádala kulatými
otvory v horní části okenic, což ponurost místnosti jen zvyšovalo
a házelo po nich tajemné stíny. V podkroví do dvora bylo jedno
okno s rezavou mříží zvenčí, které nemělo okenici, a z toho Oliver
často hleděl se zasmušilou tváří celé hodiny; nebylo z něho však
možno rozeznat nic než obrovskou spleť a houšť štítů, hřebenů
a začouzených komínů. Pravda, dalo se sice někdy postřehnout, že
přes střešní parapet některého vzdáleného domu nakukuje ojedinělá prošedivělá hlava, ale ta se vždycky zase rychle zatáhla zpátky,
a protože okno Oliverovy pozorovatelny bylo zatlučené hřebíky
a od mnohaletého deště a kouře kalné, nemohl dělat nic jiného
než luštit tvary jednotlivých předmětů za sklem, pokud nechtěl
učinit nějaký pokus, upoutá‑li něčí zrak či sluch  pokus, který měl
právě takovou naději na úspěch, jako kdyby pobýval zavřený v báni
svatopavelské katedrály.
Jednou odpoledne, kdy Lišák a mladý pán Bates měli ten večer
někam jít ven, prvně jmenovaný mladý pán si zamanul osvědčit
jistou úzkostlivost, pokud jde o zkrášlení své osoby (což, abychom
k němu byli spravedliví, rozhodně nebyla jeho notorická slabůstka), a k tomu konci a cíli blahosklonně rozkázal Oliverovi, aby mu
pomohl při jeho toaletě, a to hned.
Oliver byl příliš rád, že může platně posloužit; příliš šťastný, že
se může dívat na něčí tvář, ať sebešpatnější; příliš dychtivý udobřit
si všechny kolem sebe, může‑li to udělat počestně, než aby proti
 170 
tomu návrhu vznesl nějakou námitku. Okamžitě tedy projevil ochotu a klekl si na zem  zatímco si Lišák sedl na stůl, aby si Oliver mohl
položit jeho nohu na klín  a pustil se do úkonu, který pan Dawkins
označil slovy „glančení šífů“. Neboť toto rčení, převedené do prosté
mluvy, znamená čištění bot.
Bylo‑li to již z vědomí svobody a nezávislosti, které se podle všeho asi v myslícím živočichu probudí, když sedí v nenucené pozici
na stole, pokuřuje z dýmky, nedbale klátí jednou nohou sem a tam
a přitom si nechává bez přestávky čistit boty, a to dokonce bez předchozí námahy spojené s jejich zouváním i bez nastávající trampoty
spojené s jejich obouváním, jež by rušivě zasahovaly do jeho úvah;
či bylo‑li to snad z toho, že výtečná jakost tabáku mírnila Lišákovy
city nebo že lahodná chuť piva zjemňovala jeho myšlenky, prostě
byl pro tentokrát očividně v rozpoložení nadechnutém špetičkou
romantiky a blouznivosti, jeho celkové povaze úplně cizí. Krátkou
chvíli se díval se zamyšlenou tváří dolů na Olivera; potom zdvihl
hlavu, mírně a lehounce si povzdechl a napůl neosobně a napůl
k mladému pánovi Batesovi pronesl:
„Ukrutná škoda, že není chmaták!“
„Copak ten!“ řekl mladý pán Čódl Bates. „Ten neví, co je pro něj
dobrý.“
Lišák si znovu povzdechl a opět se chopil dýmky; Čódl Bates
rovněž. Oba chviličku mlčky bafali.
„Podle mýho asi vůbec nevíš, co to chmaták je, viď?“ řekl Lišák
truchlivě.
„To myslím vím,“ odpověděl Oliver a zdvihl k němu oči. „To je
zl Vy jste přec jeden, viďte?“ zeptal se Oliver, zarážeje se mezi řečí.
„To jsem,“ přisvědčil Lišák. „A bejt něco jinšího, propad bych se
hanbou!“ Když vyslovil toto přesvědčení, postrčil si pan Dawkins
klobouk ke straně a podíval se na mladého pána Batese, tak jako by
chtěl naznačit, že by od něho přijal s povděkem, kdyby proti tomu
měl nějaké námitky.
 171 
„To jsem,“ opakoval Lišák. „A Čódl taky. I Fagin. I Sikes. I Nancy.
I Betsy. To jsme všichni  až po toho psa ušatýho. A ten má z celý
bandy za ušima nejvíc!“
„A hadování20 na jazyku nejmíň,“ dodal Čódl Bates.
„Být ve svědecký lavici, tak ani neštěkne  ze strachu, aby se neuštěk. Kdepak, ani kdyby ho v ní uvázali a nechali ho tam štrnáct
dní bez žrádla,“ řekl Lišák.
„Ani by nekňouk,“ doplnil Čódl.
„Je to divnej pes. Nekouká se vztekle na každýho cizího chlápka, co se směje nebo zpívá, když je u toho von?“ pokračoval Lišák.
„Zavrčí snad vůbec, když slyší fidlat na skřipky? A nemá v žaludku
každýho psa, co není jeho ráce? Kdepak, nikdy!“
„Je to na slovo vzatej křesťan,“ přisadil si Čódl.
To bylo míněno prostě jako hold schopnostem onoho zvířete, ale
byla to i trefná poznámka i v jiném smyslu, jen kdyby to byl mladý
pán Bates věděl. Je totiž značné množství dam a pánů, kteří pro sebe
reklamují pověst na slovo vzatých křesťanů a kteří si jsou s psem
pana Sikese po leckteré stránce silně a podivuhodně podobní.
„Jo, jo,“ řekl Lišák, vraceje se k námětu, od něhož odbočili, s onou
pamětlivostí svého řemesla, která ovlivňovala všechno jeho jednání,
„jenže to nemá co dělat s tímhle naším zajouchem tady.“
„To teda nemá,“ potvrdil Čódl. „Proč nechceš makat pod Faginem,
Olivere?“
„A na to tata si nadělat fůru prachů?“ dodal Lišák a zazubil se.
„Abys pak mohl jít na ten majlant na vodpočinek a dělat nóbl pána,
jako to chci udělat já na svatýho Dyndy hnedka v přespříštím přestupným roce, co přijde vod loňska za uherskej tejden,“ dodal Čódl Bates.
„Mně se to nelíbí,“ namítl Oliver plaše. „Chtěl bych, aby mě pustili.
Já bych  já bych  raději šel.“
20  Hadovat, dělat hada  udávat, udat, zradit policii, „prásknout“. (Ze staršího
argotu.) Pozn. překl.
 172 
„A Fagin by móc raděj, abys nechodil!“ opáčil Čódl. To Oliver
věděl až příliš dobře; ale poněvadž se domníval, že by bylo třeba
nebezpečné, kdyby své názory vyjádřil jasněji, pouze si povzdychl
a čistil boty dál.
„Šel!“ zvolal Lišák. „Jak to, kam se poděla tvoje hrdost? Copak
v sobě nemáš kusa pejchy? To bys udělal, šel a nechal se vydržovat
svýma přáteli?“
„S tím jdi k šípku!“ poznamenal mladý pán Bates a přitom vytáhl
z kapsy dva tři hedvábné šátky a hodil je do police. „To je ukrutná
sprostota, namoutě.“
„Já,“ prohlásil Lišák s výrazem povýšené ošklivosti, „bych to nedokázal.“
„Ale opustit přítele,“ řekl Oliver se slaboulinkým úsměvem, „a nechat ho potrestat za to, co jste udělal sám, to dokážete.“
„To,“ opáčil Lišák a máchl dýmkou do vzduchu, „to bylo všechno
jen z vohledu na Fagina, protože šnůrové vědí, že hakujem21 spolu,
a von by se byl moh zaplíst do maléru, kdybysme se nebyli šťastně
zdejchli  to nás k tomu přimělo, viď, Čódl.“
Mladý pán Bates přikývl na souhlas a byl by i něco řekl, jenže
vtom mu tak náhle vytanula vzpomínka na Oliverův úprk, že se mu
kouř, který právě vdechoval, zamíchal do smíchu a rozlezl se mu
nejen nahoru do hlavy, ale i dolů do krku, až se zakuckal a kašlal
a dupal snad plných pět minut.
„Koukej!“ zvolal Lišák a vytáhl z kapsy plnou hrst šilinků a měďáčků. „Tomu se přec říká parádní život. Co na tom sejde, vodkaď
jsou? Na, tumáš, ber  je jich tam ještě hromada, vodkaď jsem je
vzal. Že nechceš, vopravdu ne? Jsi mi ty pěknej nádiva!“
„Je to vošklivý, viď, Olivere?“ pitvořil se Čódl Bates. „Jednou ho
zhoupnou, viď?“
„To nevím, co to znamená,“ odpověděl Oliver.
21  Pracovat (ve smyslu krást). (Ze staršího argotu.) Pozn. překl.
 173 
„Něco podobnýho jako tohle, kamarádíčku,“ řekl Čódl. Po těch slovech chytil mladý pán Bates jeden cíp svého šátku na krku, natáhl
ho kolem ucha nahoru, sklonil hlavu k rameni a skrze zuby procedil
zvláštní škvrčivý zvuk, kterýmžto živým pantomimickým obrazem
znázornil, že zhoupnutí a oběšení jsou jedno a totéž.
„To je vono, to to znamená!“ prohlásil Čódl. „Koukej, jak čumí, Jacku!
V životě jsem neviděl tak primovou společnost, jako je tuhle ten kluk 
jednou z něj budu mít smrt, smrt a nic jinýho!“ A když se mladý pán
Bates znovu dosyta vysmál, se slzami v očích se opět chopil dýmky.
„Měl jsi špatnou vejchovu,“ řekl Lišák a s velkým uspokojením si
prohlížel boty, když je Oliver doleštil. „Ale von už z tebe Fagin něco
udělá  jináč budeš první, kterýho měl kdy v ruce, co se mu nevyved.
Nejlíp, když začneš hned, Olivere, protože tě přitáhne k řemeslu vo
moc dřív, než si myslíš, a takhle jen zbytečně ztrácíš čas.“
Na podporu této rady připojil rozličná vlastní morální naučení
ještě mladý pán Bates, a když námět vyčerpali, pustil se s přítelem
panem Dawkinsem do ohnivého popisu všemožných slastí nerozlučně spjatých se životem, jaký vedou, a oba špikovali řeč rozličnými pokyny Oliverovi v tom smyslu, že nemůže udělat nic lepšího
než si bez jakéhokoli dalšího otálení zajistit Faginovu přízeň týmiž
prostředky, kterých k jejímu získání použili oni.
„A tohle si jednou provždycky vtluč do palice, Oli,“ řekl Lišák,
když zaslechl, jak žid nahoře odemyká dveře, „jestli nebudeš štípat
facaly a fuksy “
„Co to má za smysl takovýhle vejklady?“ skočil mu do řeči mladý
pán Bates. „Přeci vůbec neví, vo čem mluvíš.“
„Jestli nebudeš krást kapesní šátky a hodinky ty,“ pokračoval
Lišák, když přizpůsobil mluvu Oliverovu chápání, „bude je krást
jinej číman  a tak fešáci, co vo ně přijdou, budou pořád stejně škodovat a taky ty budeš pořád stejně škodovat a nikdo z toho nebude
mít ani zlámanou grešli než ty čímani, co je shrábnou. A ty na ně
přeci máš stejně dobrý právo jako voni.“
 174 
„Ja, ja, to jistě, to jistě!“ řekl žid, který vstoupil, aniž ho Oliver
zpozoroval. „To je přece jasný  nabíledni, milánku, nabíledni  to
můžeš Lišákovi na slovo věřit. Ha, ha, ha! Ten má množilku svýho
řemesla v malíčku!“
Když těmito slovy potvrzoval Lišákovy vývody, mnul si stařík
rozjařeně ruce a pokuckával se radostí nad tím, jak zdatně si jeho
žák vede.
Pro tuto chvíli se hovor na toto téma nerozpředl dál, protože žid
se tentokrát vrátil domů v doprovodu slečny Betsy a pána, kterého
Oliver ještě nikdy neviděl, ale kterého Lišák oslovil jménem Tom
Chitling  a který se chviličku zdržel na schodech, aby si s dámou
vyměnil nějaký ten lašek, ale nyní vstoupil.
Pan Chitling byl léty sice starší než Lišák, neboť čítal snad nějakých osmnáct jar, ale v jeho chování k onomu mladému pánovi byla
jistá míra úcty, která jako by naznačovala, že mu cit i vědomí praví, že
co do nadání a odborných znalostí stojí maličko pod ním. Měl malé
mžouravé oči a tvář poďobanou od neštovic, na sobě pak beranici,
tmavou barchetovou kazajku, promaštěné cajkové kalhoty a zástěru. Jeho garderoba byla po pravdě ve stavu téměř dezolátním, ale
omluvil se společnosti tím, že mu „flast“ vypršel zrovinka před hodinou, a poněvadž celých minulých šest neděl chodil v „uniformě“, že
doposud neměl možnost věnovat svému civilnímu obleku jakoukoli
péči. Se silnými známkami podráždění pan Chitling dodal, že nová
metoda, jak „tam“ vykuřují šaty, je pekelně protiústavní, protože
v nich vypaluje díry a proti hrabství se jeden odškodnění nedovolá.
Táž poznámka podle jeho soudu platila i o předepsaném způsobu
stříhání vlasů, který pokládal za vysloveně protizákonný. Své vývody
uzavřel pan Chitling prohlášením, že po celých dvaačtyřicet smrtelně dlouhých a lopotných dnů nezavadil o jedinou kapičku něčeho
a že „ať do něj hrom, jestli není vyschlej jak vymačkanej citrón“.
„Odkud myslíš, Olivere, že ten pán přišel?“ tázal se žid s pošklebným úsměvem, když druzí dva hoši postavili na stůl láhev pálenky.
 175 
„Já  já  nevím, prosím,“ vykoktal Oliver.
„Kdo je to?“ zeptal se Tom Chitling a změřil si Olivera opovržlivým pohledem.
„Jeden můj mladý přítel, milánku,“ odpověděl žid.
„To má teda štěstí,“ pravil mladý pán a výmluvně pohlédl na
Fagina. „Nestarej se, odkud jsem přišel, holátko  brzo tam najdeš
cestu sám, žádný strach, vsadím na to korunu.“
Tomu úvtipku se hoši rozesmáli. Po několika dalších žertech
na týž námět si v krátkosti pošeptali pár slov s Faginem a vzápětí
potom odešli.
Když si ještě Fagin a posledně přišlý návštěvník po straně vyměnili
několik slov, přitáhli si židle k ohni a žid, který vybídl Olivera, aby si
šel sednout vedle něho, zavedl hovor na předměty, o nichž se domníval, že mohou jeho posluchače nejspíš zaujmout  to jest na velké
výhody jejich řemesla, na Lišákovu zdatnost a Čódlovu roztomilost
a na svou vlastní velkodušnost. Konečně se začaly jevit známky, že se
plnému vyčerpání blíží nejen tato témata, ale rovněž pan Chitling, neboť káznice se po jednom po dvou týdnech již stává únavná. Proto se
slečna Betsy vzdálila a zůstavila společnost potřebnému odpočinku.
Od toho dne počínajíc ponechávali Olivera jen zřídkakdy samotného, právě naopak ho téměř ustavičně udržovali ve styku s oběma
hochy, kteří každodenně hráli se židem starou hru  zda k zdokonalení vlastnímu či Oliverovu, to věděl jen sám pan Fagin. Jindy zase
jim stařík vyprávěl historky o krádežích, které spáchal v mladších
letech, a proplétal je tolika komickými a bláznivými detaily, že se
Oliver přes všechno lepší cítění, které se v něm bouřilo, nemohl
ubránit, aby se srdečně nesmál a tak neprozradil, že ho to baví.
Zkrátka, lstivý starý žid měl hocha ve svých tenatech. Když nejdřív
samotou a tmou tak zpracoval hochovu mysl, aby mu v tom strašlivě pustém domě byla milejší jakákoli jiná společnost, jen ne vlastní
smutné myšlenky, kapal mu nyní pomaloučku do duše jed, o němž
doufal, že jím jeho duše zčerná a taková už zůstane navždycky.
 176 
Kapitola devatenáctá
V níž se přetřásá i přijme významný plán
Byla nevlídná, sychravá, větrná noc, když žid pevně upnul své scvrklé tělo do zimního pláště, vyhrnul si límec přes uši, až mu úplně
zahalil spodní část obličeje, a vyklouzl ze svého brlohu. Na prahu
počkal, než se dveře za ním zavřou na zámek i na řetěz, a když si
poslechl, jak hoši všechno zajišťují a jak se pak jejich kroky vzdalují
a doznívají, odploužil se ulicí, co mohl nejrychleji.
Dům, kam zavlekli Olivera, byl v blízkosti Whitechapelu. Na rohu
ulice se žid na okamžik zastavil, rozhlédl se podezíravě kolem, přešel na druhou stranu a potom odbočil směrem k Špitálským polím.
Dlažbu pokrývala silná vrstva bláta a nad ulicemi visela černá
mlha; lenivě se snášel mrholivý déšť a všechno bylo na dotek studené a slizké. Noc se zdála jako stvořená k tomu, aby se na takového
tvora, jako byl žid, přímo patřilo být venku. Jak se tak kradmo ploužil ulicí pod ochranou zdí a domovních dveří, vypadal ten ohyzdný
stařec jako nějaký odporný plaz, zrozený z kalu a tmy, jimiž se ubírá
a slídí nocí v honbě za nějakým tučným odpadkem, aby se nakrmil.
Ač šel četnými klikatými a úzkými ulicemi, držel vcelku stále
jeden směr, až dorazil do Bethnal Greenu; tam pak náhle zahnul
vlevo a brzy zapadl do bludiště bídných a špinavých uliček, jimiž
ta stěsnaná a hustě obydlená čtvrť tak oplývá.
Okolí, jímž se ubíral, bylo židovi očividně tuze dobře známé, aby
ho ať již temnota noci nebo spletitost cesty i jen sebeméně mátla.
Chvatně proběhl několika uličkami a ulicemi a konečně zabočil do
jedné, osvětlené pouze jedinou lucernou až na druhém konci. V této
ulici zaklepal na dveře jednoho domu, a když si s osobou, která mu
přišla otevřít, vyměnil pár slov, zamířil po schodech nahoru.
 177 
Jen se u dveří jednoho pokoje dotkl kliky, zavrčel pes a mužský
hlas se důrazně tázal, kdo je.
„Jenom já, Bille  jenom já, milánku,“ odpověděl žid anahlédl dovnitř.
„Tak polez s tou kostrou,“ pobídl ho Sikes. „Lehneš ty bestie hloupá! Copak toho lotra nepoznáš, když na sobě má mantl?“
Páně Faginův vrchní oděv zjevně psa trochu zmátl, neboť když si
žid rozepnul plášť a přehodil ho přes lenoch židle, vrátil se pes zase
do kouta, odkud předtím vyskočil, a cestou vrtěl ocasem na znamení, že je natolik uspokojený, nakolik mu to jeho povaha dovoluje.
„Tak jářku!“ vyhrkl Sikes.
„Ja, ja, milánku,“ odpověděl žid. „Ej, Nancy!“
Ze dvou posledních slov na pozdrav vyznívalo právě tolik rozpačitosti, aby vyjádřila nejistotu, jak budou přijata  neboť pan
Fagin a jeho mladá přítelkyně se od té doby, co zakročila v Oliverův
prospěch, dosud nesetkali. Ale veškeré pochyby v té věci, měl‑li jaké,
rychle rozptýlilo její chování. Mladá dáma sundala nohy z krbové
mřížky, odšoupla se s židlí dozadu a vybídla Fagina, aby si k ohni
přitáhl svou, aniž k tomu poznamenala jediné další slovo, protože
noc byla studená, jen co je pravda.
„Ja, Nancy, je zima  věru je, milánku,“ povídal žid, zatímco si
nad ohněm ohříval vyzáblé ruce. „Člověku se zdá, že ho bodá skrz
naskrz,“ dodal stařík a sáhl si z boku na žebra.
„Musí tam bejt vostrej samec, když se prokouše do srdce tobě,“
řekl pan Sikes. „Dej mu něco napít, Nancy! Ať mě hrom, mrskni
sebou! Hnedle by se z toho jednomu udělalo nanic, koukat se na
tu jeho mrší kostru, jak se takhle klepe jako nějakej prašivej duch,
zrovna vylezlej z hrobu.“
Nancy rychle přinesla láhev z almárky, kde jich bylo mnoho, apokud
se dalo soudit z jejich rozmanitého vzhledu, obsahovaly různé druhy
tekutin. Sikes nalil sklenici pálenky a vybídl žida, aby ji vypil na ex.
„To stačí, Bille, docela stačí, děkuju,“ odpověděl žid a postavil
sklenici na stůl, sotva si smočil rty.
 178 
„Cože! Bojíš se, abysme tě třeba nevoblafli, viď?“ ptal se Sikes
s očima pevně upřenýma na žida. „Chm, brr!“
S drsně opovržlivým zabručením hrábl pan Sikes po sklenici
a vychrstl z ní zbytek obsahu do popela jako předběžný krok k tomu,
aby ji znovu naplnil pro sebe; což také ihned učinil.
Zatímco pan Sikes do sebe obracel druhou plnou sklenici, rozhlížel se žid po pokoji  nikoli ze zvědavosti, protože ho viděl už často
předtím, nýbrž z neklidné a podezíravé manýry, u něho již notorické. Byl to nuzně zařízený příbytek, kde kromě obsahu komory nic
nenasvědčovalo, že by jeho obyvatel byl cokoli jiného než dělný
člověk, a kde se zraku nenaskýtala podívaná na žádné podezřelejší
předměty než na dva tři těžké klacky, opřené v koutě, a na olověný
obušek, který visel nad krbovou římsou.
„Tak!“ řekl Sikes a zálibně si mlaskl. „Jsem hotovej, můžem mluvit.“
„Kšeft?“ zeptal se žid.
„Kšeft,“ přisvědčil Sikes. „Tak vysyp, co pro mě máš novýho.“
„O tom baráku v Chertsey, Bille?“ tázal se žid velice tichým hlasem, když si poposedl s židlí kupředu.
„Jo. Co je s ním?“ vyptával se Sikes.
„Na, milánku, přece víte, co chci říct,“ odpověděl žid. „Přece ví, co
chci říct, viď, Nancy?“
„Ne, neví,“ utrhl se posměšně pan Sikes. „Nebo nechce vědět, a to
je to samý. Mluv naplno a říkej všemu pravým jménem. A neseď mi
tady a nemrkej a nemžourej a nemluv se mnou v narážkách, jako
bys zrovna ty nebyl ze všech první, kdo na tu fachu připad! Tak co
teda chceš říct?“
„Tiše, Bille, tiše!“ napomenul ho žid, který se marně pokoušel
zadržet tento Sikesův výbuch hněvu. „Někdo nás uslyší, milánku.
Někdo nás uslyší.“
„Ať si slyší!“ odsekl Sikes. „Mně je to jedno.“ Ale protože to panu
Sikesovi ve skutečnosti jedno nebylo, rozmyslil si to a při posledních slovech přec jen ztlumil hlas a trochu se uklidnil.
 179 
„Na, na  na, na,“ řekl žid lichotně. „To byla jenom moje opatrnost,
nic víc. Na tak, milánku, ten barák v Chertsey, kdy se tedy udělá,
Bille, na? Kdy se teda udělá? Takovýho stříbra, milánku, takovýho
stříbra!“ vzdychal žid, mnul si ruce a zdvihal obočí, blahým očekáváním celý bez sebe.
„Vůbec ne,“ odpověděl Sikes suše.
„Že vůbec ne? Vůbec se neudělá?“ opakoval žid a zvrátil se zády
na lenoch židle.
„Ne, vůbec ne,“ potvrdil Sikes. „Aspoň se to nedá sfouknout jako
smluvená facha, jak jsme čekali.“
„Pak se na to tedy nešlo z patřičnýho konce,“ vyjel žid náhle
zbledlý hněvem. „To mi nepovídejte!“
„Jenže já ti to povídám!“ odsekl Sikes. „Kdopak seš, aby se ti nesmělo nic povídat, he? Povídám ti, že Toby Crackit se kolem toho
baráku vochomejtá už čtrnáct dnů a pořád se nemůže se služebnictvem sčuchnout. S nikým.“
„To mi jako chcete povídat, Bille,“ pravil žid, který se mírnil zároveň s tím, jak se druhý rozpaloval, „že se s žádným z obou sluhů
v domě nedá hnout?“
„Jo, to ti právě chci povídat,“ odpověděl Sikes. „Stará paní je má
dnes už dvacet let, a i kdybys jim dával třeba pět set liber, pořád si
nedaj říct.“
„Ale snad nechcete říct, milánku,“ namítl žid, „že se nedá hnout
se služkama?“
„Ani vo fous,“ ujistil ho Sikes.
„Ani takovej fešák Toby Crackit na ně neplatí?“ podivil se nevěřícně žid. „Znáte přece ženský, Bille!“
„Ne, ani fešák Toby Crackit na ně neplatí,“ potvrdil Sikes. „Říká,
že celej všivej čas, co tam kolem cáral, nosil falešný šístky a kanárkovou vestu, a stejně bylo všechno na nic.“
„Měl zkusit kníry a vojenský kalhoty, milánku,“ připomněl žid.
 180 
„Taky že zkusil,“ navázal Sikes, „a byly stejně málo platný jako ta
druhá maškara.“
Bylo vidět, že tato zpráva žida zklamala. Svěsil bradu až na prsa,
a když si tak hezkou chvíli podumal, zvedl konečně hlavu a s hlubokým povzdechem prohlásil, že je‑li hlášení fešáka Tobyho Crackita
správné, bojí se, že s celou věcí je konec.
„Ale,“ řekl starý muž a spustil ruce na kolena „je to smutná věc,
milánku, moc smutná, tolik oželet, když jsme si na to tak brousili
zuby.“
„Jo, jo, moc,“ přikývl pan Sikes. „Ukrutná smůla!“
Zavládlo dlouhé mlčení, při němž se žid, s tváří svraštělou v lotrovský výraz přímo satanský, hroužil do hlubokých úvah. Sikes po
něm chvílemi kradmo pošilhával. Nancy, která se zřejmě bála, aby
lupiče nepohněvala, seděla s očima upřenýma do ohně, jako kdyby
bývala hluchá ke všemu, co se hovořilo.
„Helej, Fagine,“ prolomil Sikes najednou z ničeho nic všeobecné
ticho, „stojí ti to za padesát cejnů extra, když se to dobře udělá
zvenčí?“
„Ja,“ přitakal žid, který se najednou stejné náhle vzpamatoval.
„Vopravdu? Platí?“ ptal se Sikes.
„Ja, milánku, ja,“ potvrdil žid, jemuž samým rozčilením, které
v něm vzbudil lupičův dotaz, jiskřily oči a každičký sval mu v obličeji jen hrál.
„Pak,“ řekl Sikes a poněkud pohrdavě odstrčil židovu ruku, „to
teda sfouknem, kdy budeš chtít. Předevčírem v noci jsme s Tobym
přelezli zeď vod zahrady a vočíhli jsme desky vod dveří i vokenic.
Barák je na noc zašperovanej jak kriminál, ale přec je místečko,
kudy se tam zaručeně dostanem jako po másle.“
„Který to je, Bille?“ tázal se žid dychtivě.
„No,“ šeptal Sikes, „jak se jde přes trávník “
„Na?“ pobízel žid s hlavou nataženou kupředu a s očima vyvalenýma, div že mu z důlku nevypadly.
 181 
„Chm!“ odfrkl si Sikes, který okamžitě uťal řeč, když dívka, aniž
téměř hnula hlavou, nenadále hodila očima stranou k židovi a na
zlomek vteřiny ukázala na jeho obličej. „Na tom nesejde, kde to
je. Sice vím, že beze mě to nedokážeš, ale když jeden má co dělat
s tebou, tak je nejlíp nic neriskýrovat.“
„Jak chcete, milánku, jak chcete,“ odpověděl žid. „Potřebujete
nějakou pomoc, nebo si stačíte s Tobym sami?“
„Nic nepotřebujem,“ řekl Sikes, „akorát špulíř a kluka. To první
máme voba, to druhý nám musíš vopatřit ty.“
„Kluka!“ zvolal žid. „Ajajaj, tak to tedy je výplň, he?“
„Nic se nestarej, co to je!“ odbyl ho Sikes, „zkrátka potřebuju kluka a nesmí bejt velkej. Sákryš,“ vzdychl si pan Sikes vzpomínavě,
„mít tak jenom toho střízlíka vod komeníka Neda! Naschvál ho mořil,
aby nerost, a pronajímal ho za pevnou sazbu za jednu práci. Ale
najednou tátu zaháknou a pak přijde Spolek pro péči vo mladistvý
provinilce a vytrhne kluka vod fochu, kde si mazal kapsu, naučí ho
číst a psát a za čásek ho dá učit nějaký mizerný řemeslo. A tohle
dělaj pořád,“ pokračoval pan Sikes, jehož hněv se při vzpomínce na
vytrpěné křivdy čím dál tím víc bouřil, „a tohle dělaj pořád  a kdyby
měli dost prachů, jakože z řízení Prozřetelnosti nemaj, tak by nám
za nějakej rok dva v celým našem fochu nezbylo dohromady ani
pět kluků.“
„To by tedy nezbylo,“ souhlasil žid, který se při Sikesově rozkladu
věnoval přemýšlení a pochytil pouze poslední větu. „Pst, Bille!“
„Co zas?“ zeptal se Sikes.
Žid pohodil hlavou směrem k Nancy, která dosud hleděla upřeně
do ohně, a posunkem mu naznačil, že by rád, aby ji poslal z pokoje
pryč. Sikes pokrčil nedůtklivě rameny, jako by takovou opatrnost
považoval za zbytečnou, ale přesto společníkovi vyhověl a požádal
slečnu Nancy, aby mu došla pro džbánek piva.
„Ty vůbec pivo nechceš,“ řekla Nancy, založila si ruce a úplně
klidně zůstala sedět na místě.
 182 
„Povídám ti, že chci!“ trval na svém Sikes.
„Láry fáry,“ opáčila dívka chladnokrevně. „Jen mluvte, Fagine. Já
vím, co chce říct, Bille  ze mě si nemusí nic dělat.“
Žid ještě stále váhal. Sikes se maličko překvapeně díval z jednoho
na druhého.
„Dej pokoj, Fagine, snad ti ta holka nevadí?“ zeptal se konečně.
„Znáš ji přec dost dlouho, abys jí moh věřit, nebo kerej ďas v tom
vězí. Tahle není z těch blafavejch. Že ne, Nancy?“
„To bych myslela, že ne!“ odpověděla mladá dáma, přitáhla si židli
ke stolu a opřela se lokty o desku.
„Nejsi, milánku, nejsi, to vím,“ ujišťoval žid, „ale “ A stařík se
znovu odmlčel.
„Ale co?“ ptal se Sikes.
„Ale nevěděl jsem, jestli ji třeba zase nedrží ta špatná nálada, víte,
milánku, jako měla onehdy večír,“ vysvětlil žid.
Tomuto doznání se slečna Nancy hlasitě rozesmála, a když do
sebe obrátila sklenici pálenky, pohodila s vyzývavým vzdorem
hlavou a sypala ze sebe rozličné výkřiky jako: „Jen dál!“  „S kuráží
do toho a půl je hotovo!“ a podobně. To zjevně mělo na oba pány
uklidňující účinek, neboť žid s uspokojeným výrazem pokývl hlavou a opět se posadil ke stolu; rovněž tak učinil i pan Sikes.
„No tak, Fagine, honem,“ pobídla ho Nancy se smíchem, „řekněte
Billovi, co je s Oliverem.“
„O‑joj! Jsi ty mazaná, milánku  pálenější děvče jsem ještě v životě neviděl!“ pochvaloval si žid a zlehka ji popleskal po šíji. „Ba
právě, zrovna o Oliverovi jsem chtěl mluvit, ja, ja, tos uhádla. Ha,
ha, ha!“
„Co s ním má bejt?“ tázal se Sikes.
„To je přec kluk pro vás, milánku  jako stvořenej,“ odvětil žid
chraplavým šeptem, přiložil si ukazováček ze strany k nosu a strašlivě se zašklebil.
„Ten?“ zvolal Sikes.
 183 
„Jen ho ber, Bille!“ řekla Nancy. „Být na tvém místě já, tak si ho
vezmu. Není možná tak honěný jako některý z těch druhých, ale
to od něho stejně nepotřebuješ, když ti má jenom otevřít dveře.
Spolehni na to, Bille, ten je sichr!“
„To vím,“ potvrdil Fagin. „Posledních pár neděl dostával dobrou
školu a je už taky na čase, aby si začal vydělávat na chleba. Ostatní
jsou mimoto všichni o moc větší.“
„No, velikost by měl akorát, jako potřebuju,“ pravil pan Sikes
přemítavě.
„A udělá všechno, co budete chtít, Bille,“ přerušil ho žid, „nic
jinýho mu nezbejvá. Jestli ho totiž pořádně vystrašíte, milánku.“
„Jestli ho vystraším?“ opakoval po něm Sikes. „A nebudou to jen
tak planý strašáky, to nezapomeň! Jak na něm zmerčím něco podezřelýho, když se už jednou pustíme do fachy, tak když už to má bejt
kyselý, ať to je jako vocet.  To ho už živýho neuvidíš, Fagine. Dobře
to uvaž, než ho se mnou pošleš. Pamatuj na moje slova!“ uzavřel
lupič a máchl páčidlem, které mezitím vytáhl zpod postele.
„Všechno jsem už zvážil,“ odpověděl žid rázně. „Já ho, milánkové,
já ho měl v merku moc dobře  moc dobře. Jen jak jednou pocítí,
že je jeden z nás, jen jak mu jednou nasadíme do hlavy vědomí, že
kradl, je náš! Nadosmrti náš! O‑joj! Líp se to ani vybarvit nemohlo!“
A starý muž zkřížil ruce na prsou, schoulil hlavu a ramena v jednu
kupu a doslova sám sebe objímal radostí.
„Náš!“ ušklíbl se Sikes. „Asi myslíš tvůj, ne?“
„Možná že myslím, milánku,“ řekl žid a pisklavě se zahihňal. „Když
chcete, Bille  tak můj.“
„A nač a proč,“ ptal se Sikes svého roztomilého přítele a divoce
na něj koulel očima, „nač a proč si vůbec dáváš takovou námahu
s tímhle jedním nedomrlým vyžletem, když víš, že se po vobecním trhu každou noc válí dobrejch padesát kluků, že ti stačí jen jít
a vybrat si?“
 184 
„Protože pro mě nemaj vert, milánku,“ odpověděl žid maličko
zaraženě, „nestojí za sebrání. Když se dostanou do maléru, stačí už
ten jejich kukuč, aby je usvědčil, a já o ně vždycky přijdu. Ale s tímhle
kloučkem, když ho člověk patřičně povede, milánkové, bych svedl, co
bych nedokázal s dvaceti tamtěma. Mimoto,“ pokračoval žid, nabývaje opět obvyklé sebejistoty, „nás teď má v hrsti, jen kdyby se mu
povedlo znova prásknout do bot  a proto na jedný lodi s námi bejt
musí! Všechno jedno, jak se na ni dostal, abych nad ním měl moc,
ouplně stačí, že napomáhal při loupeži  nic víc nepotřebuju. Na,
není tohle vo moc lepší než muset toho hošánka ubohýho vodpravit?
To by přec bylo nebezpečný a mimoto bysme tím i tratili.“
„Kdy to hodláte provést?“ zeptala se Nancy a tak přeťala jakýsi
lapidární výkřik ze strany pana Sikese, bouřlivě vyjadřující hnus,
který v něm budí Faginova předstíraná lidumilnost.
„Ja, pravda,“ přidal se žid, „kdy to hodláte provést, Bille?“
„Umluvil jsem to s Tobym na pozejtří v noci,“ odpověděl Sikes
nevrlým hlasem, „jestli mu do tý doby nevzkážu něco jinýho.“
„Dobrá,“ řekl žid, „zrovna není měsíc.“
„Ne,“ potvrdil Sikes.
„A co labeta? Je už všechno zařízeno, jak se to vodnese, ja?“ ptal
se žid.
Sikes přikývl.
„A co “
„Jo, jo, taky  všechno nalinýrovaný!“ zarazil mu Sikes vyptávání.
„Vo podrobnosti se nestarej. Nejlíp, když zejtra večír přivedeš kluka
sem. Hodinu po rozednění budu mít kameny vylámaný. Ty jen koukej držet jazyk za zuby a mít tyglík připravenej, to je všechno  víc
nepotřebuješ dělat.“
Po krátkém rokování, jehož se činně účastnili všichni tři, bylo
rozhodnuto, aby na druhý den večer, až se setmí, Nancy zašla k židovi a odvedla Olivera s sebou  k čemuž Fagin potměšile připomněl,
že kdyby snad Oliver jevil jakoukoli nechuť k té práci, jistě bude
 185 
ochotnější jít spíš s děvčetem, které se ho právě nedávno zastalo,
než s kým jiným. Dále v plné vážnosti ujednali, že k potřebám zamýšlené výpravy bude ubohý Oliver svěřen bezvýhradné péči a dozoru pana Williama Sikese, že s ním řečený Sikes může nakládat,
jak uzná za vhodné, a konečně, že nebude v nejmenším odpovědný
za jakoukoli nehodu nebo neštěstí, které by snad hocha potkaly, ani
za jakýkoli trest, kterým by ho snad bylo nutno postihnout  s tím
dorozuměním, aby byla úmluva po této stránce plně závazná, že
veškeré vývody, jež k tomu pan Sikes po návratu přičiní, budou muset být ve všech důležitých podrobnostech doloženy a potvrzeny
svědectvím fešáka Tobyho Crackita.
Jen tyto předběžné formality vyřídili, pustil se pan Sikes ihned
do pití a šíleným tempem do sebe lil pálenku, přičemž se hrozivě
rozháněl páčidlem a zároveň hulákal úžasně nemelodické úryvky
písniček, prokládané pustými kletbami. Nakonec si v záchvatu odbornické blouznivosti vzal do hlavy, že jim ukáže svou bedýnku s lupičským nářadím, ale sotva se s ní přivrávoral z komory a otevřel
ji k tomu cíli, aby jim vysvětlil účel a vlastnosti rozličných nástrojů
v ní uložených i všechny obzvláštní krásy jejich provedení, svalil
se přes bedýnku na podlahu a v tu ránu usnul na místě, kam padl.
„Dobrou noc, Nancy,“ řekl žid a zahalil se zase do pláště jako
předtím.
„Dobrou noc.“
Jejich oči se střetly a žid na ní utkvěl zpytavým pohledem. Neviděl
na ní sebemenší známku váhavosti. Brala tu věc snad stejně vážně
a opravdově jako sám Toby Crackit. Žid jí znovu popřál dobrou noc,
úkradkem počastoval zmoženou postavu pana Sikese poťouchlým
kopnutím, když se náhodou otočila zády, a sešmátral ze schodů.
„Vždycky stejně!“ huhlal si žid pro sebe, když zamířil k domovu.
„Nejhorší na těchle ženskejch je, že ouplná maličkost v nich dovede
vyvolat nějakej dávno zapomenutej cit  a nejlepší zas, že je to nikdy
dlouho nedrží. Ha, ha! Chlap proti tomu dítěti  pro pytlík zlata!“
 186 
Takovými příjemnými úvahami si pan Fagin krátil čas, zatímco
se bahnem a blátem ubíral k svému ponurému příbytku, kde Lišák
byl dosud vzhůru a netrpělivě čekal na jeho návrat.
„Oliver už leží? Chci s ním mluvit,“ byla Faginova první slova, když
sestoupil ze schodů.
„Už pár hodin,“ odpověděl Lišák a zprudka otevřel dveře od komory. „Tady je!“
Hoch ležel v hlubokém spánku na hrubém loži na podlaze, strachy a smutkem a z dusnosti svého vězení tak bledý, že vypadal jako
smrt; nikoli jako smrt, jako se jeví v rubáši a rakvi, nýbrž v podobě,
jakou na sebe bere, když život zrovna prchl  když mladá a něžná
duše právě před okamžikem ulétla do nebe a hrubý vzduch světa
ještě neměl kdy dýchnout na měnící se schránku, až dosud jí oživovanou.
„Teď ne,“ pravil žid a tiše se odvrátil k odchodu. „Až zejtra. Až
zejtra.“
 187 
Kapitola dvacátá
V níž je Oliver odevzdán panu Williamu Sikesovi
Když se Oliver ráno probudil, nemálo ho překvapilo, že vedle svého
lože vidí stát nové botky s tlustou pevnou podrážkou a jeho staré
boty že zmizely. Zpočátku ho tento objev těšil, neboť zadoufal, že
to snad je předzvěst jeho propuštění; ale takové myšlenky se mu
rychle vykouřily z hlavy; jakmile usedl se židem k snídani a ten mu
tónem a způsobem, který jeho úlek ještě zvýšil, prostě oznámil, že
ten večer ho odvedou do bytu Billa Sikese.
„A tam  tam mám zůstat, pane?“ zeptal se Oliver ustrašeně.
„Ne, ne, milánku, i kde, tam nezůstaneš,“ odpověděl žid. „Neradi
bysme tě ztratili. Nic se neboj, Olivere, zase se k nám vrátíš. Ha,
ha, ha! Nebudem přec takoví necitové, abysme tě od sebe vyhnali,
milánku. Kdepak, kdepak!“
Stařík, který se skláněl nad ohněm a opékal krajíček chleba, se
ohlédl, když takto škádlil Olivera, a uchichtával se, jako by tím chtěl
dát najevo, že ví, jak velice rád by se Oliver ještě stále od nich dostal
pryč, jen kdyby mohl.
„Tak se mi zdá,“ pravil žid a upřel pevně oči na Olivera, „že bys
rád věděl, proč máš vůbec jít k Billovi  viď, milánku, na?“
Oliver se bezděky začervenal, když viděl, jak mu ten starý zloděj
čte myšlenky, ale směle odpověděl, že ano, rád by to věděl.
„Na, co myslíš, proč asi?“ odrazil Fagin otázku otázkou.
„Opravdu nevím, pane,“ odpověděl Oliver.
„Chm!“ odfrkl si žid a se zklamaným výrazem zanechal bedlivého
zkoumání chlapcova obličeje a odvrátil se. „Na, teda počkej, až ti to
řekne Bill.“
 188 
Žid byl zřejmě velice rozmrzelý, že Oliver po té stránce neprojevil
větší zvědavost; ale po pravdě byl Oliver, ač se na to přímo třásl, napjatou záludností Faginova výrazu i svými vlastními dohady příliš
zmatený, aby se právě v tu chvíli mohl dál vyptávat. Jiná příležitost
se mu však již nenaskytla, protože žid pak zůstal neobyčejně nabručený a nemluvný až do večera a potom se chystal jít ven.
„Můžeš si zapálit svíčku,“ pravil žid a položil jednu na stůl. „Tady
máš knížku a čti si, než pro tebe přijdou. Dobrou noc!“
„Dobrou noc!“ opáčil Oliver tiše.
Žid vykročil ke dveřím a cestou se díval přes rameno po chlapci.
Najednou se zastavil a zavolal ho jménem.
Oliver zvedl oči a žid ukázal na svíčku a pokynem mu poručil,
aby ji rozžehl. Oliver poslechl, a když stavěl svícen na stůl, spatřil,
že ho žid z temného konce místnosti probodává očima, čelo hrozivě
zamračené a svraštělé.
„Dej si pozor, Olivere, dej si pozor!“ promluvil starý muž a varovným gestem před sebou potřásal pravou rukou. „Je to neurvalej
člověk, a když v něm vzkypí krev, tak mu na kapce cizí krve nesejde.
Ať se děje co děje, ani nemukni, a co ti poručí, to udělej. Pamatuj!“
Na poslední slovo položil zvlášť silný důraz, a když pak povolil
svalům v tváři a roztáhl ji pomaloučku v příšerný škleb, pohodil
hlavou a vyšel z místnosti.
Jakmile stařík zmizel, opřel si Oliver hlavu o ruku a s rozechvělým srdcem uvažoval o slovech, která právě slyšel. Čím víc přemýšlel
o židově napomenutí, tím méně se mu dařilo uhádnout jeho pravý
smysl a účel. Nemohl připadnout na jediný špatný záměr uskutečnitelný tím, že ho pošlou k Sikesovi, který by se nedal provést právě
tak dobře, kdyby zůstal u Fagina, a po dlouhém přemítání konečně
usoudil, že si ho vybrali, aby tomu lupičovi vykonával různé běžné
hrubší práce, dokud se nepovede najít jiného hocha, který by mu
pro ten účel vyhovoval lépe. Byl přespříliš zvyklý utrpení a tam, kde
byl, vytrpěl již příliš mnoho, aby nad vyhlídkou na takovou změnu
 189 
nějak zvlášť těžce bědoval. Několik minut setrval v hlubokém zamyšlení a potom s těžkým povzdechem očistil knot svíčky, chopil
se knihy, kterou mu tam žid nechal, a pustil se do čtení.
Obracel list za listem. Zpočátku lhostejně, ale když připadl na
stať, která upoutala jeho pozornost, brzy se do knihy zabral se
zájmem. Byly to životopisy a soudní procesy proslulých zločinců
a stránky byly od častého čtení celé ušpiněné a ohmatané. Dočítal
se v nich o strašlivých zločinech, spáchaných u osamělých cest
a silnic; o mrtvolách ukrytých před lidským zrakem v hlubokých
jámách a studnách, které je přes všechnu svou hloubku nepohltily
nadobro, nýbrž po mnoha letech je posléze přec jen vydaly, a o tom,
jak pohled na ně rozběsnil vrahy k takovému šílenství, že samou
hrůzou přiznali svou vinu a úpěnlivě volali po šibenici, aby ukončila jejich muka. Rovněž se v nich dočetl o lidech, jež vprostřed
noci, když v hlubokém tichu leželi na lůžku, jejich vlastní špatné
myšlenky ponoukaly (jak aspoň říkali) a svedly ke zvěrstvům tak
děsným a krvavým, že již pouhé pomyšlení na ně nahánělo husí
kůži a třesavku do všech údů. Hrůzostrašné popisy byly tak věcné
a živé, že mu připadalo, jako by mu před očima ty zažloutlé stránky
rudly sedlou krví, a slova na nich mu zvučela v uších, jako by je
dutým chrapotem šeptali duchové zavražděných.
V návalu bezmezného strachu sklapl hoch knihu a odhodil ji
od sebe. Vzápětí padl na kolena a vzýval dobrotivé nebe, aby ho
uchránilo od takových činů  aby mu raděj dalo na místě zemřít, než
aby ho zachovalo pro zločiny tak strašlivé a příšerné. Ponenáhlu se
trochu uklidnil a tichým, zlomeným hlasem úpěnlivě prosil, aby ho
vysvobodilo z nynějšího nebezpečí  a má‑li se kdy vůbec dostat
nějaké pomoci ubohému malému ošlapkovi, který v životě nepoznal lásky přátel ani příbuzných, aby mu ji seslalo teď, když bědný
a opuštěný stojí sám uprostřed takové špatnosti a zločinnosti.
Skončil modlitbu, ale nadále setrvával na kolenou s hlavou zabořenou do rukou  když vtom ho vyburcoval jakýsi šustivý zvuk.
 190 
„Co je to?“ zvolal a vyskočil, když ve dveřích zahlédl stát jakousi
postavu. „Kdo je tam?“
„Já. Jenom já,“ odpověděl rozechvělý hlas.
Oliver zdvihl svíčku nad hlavu a zadíval se ke dveřím. Byla to
Nancy.
„Dej to světlo pryč,“ řekla dívka a odvrátila hlavu. „Píchá mě do
očí.“
Oliver viděl, že je velmi bledá, a laskavě se zeptal, není‑li nemocná. Dívka sebou hodila na židli a zády k němu zalomila rukama, ale
neodpověděla ani slovo.
„Bůh mi odpusť!“ zvolala po krátké chvíli. „Na tohle jsem jaktěživo nepomyslela.“
„Stalo se něco?“ ptal se Oliver. „Můžu vám nějak pomoct? Rád vám
pomůžu, jestli můžu. Opravdu rád.“
Kolébala se ze strany na stranu; chytila se za hrdlo, z úst se jí
vydralo kloktavé zachrčení a zalapala po dechu.
„Nancy!“ zvolal Oliver. „Co je vám?“
Dívka se tloukla rukama do kolen a nohama dupala do podlahy;
potom náhle přestala, přitáhla si šátek těsněji kolem těla a roztřásla
se zimou.
Oliver prohrábl oheň. Dívka si k němu přitáhla židli a chviličku
tam seděla beze slova; ale konečně přece zdvihla hlavu a rozhlédla
se kolem.
„Nevím, co to na mě někdy přijde,“ začala a dělala, jako by si horlivě upravovala šaty, „je to myslím tahle vlhká, špinavá světnice. Tak
co, Oli, jsi hotový?“
„To mám jít s vámi?“ ptal se Oliver.
„Jo. Přicházím od Billa,“ odpověděla na to dívka. „Máš jít se mnou.“
„Na co?“ vyhrkl Oliver a škubl sebou dozadu.
„Na co?“ opakovala dívka ozvěnou a zdvihla oči, ale hned je zase
odvrátila, jakmile spočinuly na hochově tváři. „Hm! Pro nic špatného.“
„To nevěřím,“ řekl Oliver, který ji bedlivě pozoroval.
 191 
„Tak ať je po tvém,“ opáčila dívka s předstíraným smíchem. „Teda
pro nic dobrého.“
Oliver jasně postřehl, že má na lepší city té dívky jistý vliv, a na
okamžik si pomyslil, že se pokusí dovolat jejího soucitu se svým
bezmocným postavením. Ale potom mu hlavou kmitla myšlenka,
že ještě není ani jedenáct hodin, a že je tedy na ulicích dosud hodně lidí, mezi kterými se jistě najde někdo, kdo jeho slovům uvěří.
Jen s touto úvahou skončil, pokročil k Nancy a prohlásil, poněkud
kvapně, že je hotov jít.
Oliverovo krátké rozmýšlení ani jeho význam hochově společnici
neušly. Zpytavě ho pozorovala, zatímco mluvil, a chápavý pohled,
kterým na něm utkvěla, sdostatek jasně prozrazoval, že uhádla, co
mu proběhlo hlavou.
„Tiše!“ šeptla dívka a sehnula se k němu, když se opatrně rozhlédla a ukázala ke dveřím. „Nemůžeš nic dělat. Snažila jsem se ti
pomoct, co jsem mohla, ale všechno bylo marné. Mají tě zajištěného
ze všech stran. Jestli ti je souzeno, abys odsud vůbec někdy vyvázl,
tak tohle ještě není tvoje chvíle.“
Ráznost jejího chování překvapila Olivera tak, že se jí užasle
zahleděl do tváře. Podle všeho zdání mluvila pravdu; bledý obličej
jí hrál vzrušením a celá se samou opravdovostí jen třásla.
„Už jednou jsem tě uchránila od surovosti a uchráním tě zas,
zrovna jako právě teď,“ pokračovala potom dívka nahlas, „protože
kdybych pro tebe nebyla přišla já a byl by pro tebe přišel někdo
jiný, byl by na tebe o moc hrubší než já. Zaručila jsem se za tebe, že
půjdeš klidně a tiše  jestli ne, tak jenom ublížíš sobě i mně, a kdo
ví, třeba i zaviníš mou smrt. Podívej tuhle! To všechno jsem už kvůli
tobě zkusila, jakože mě Bůh vidí, že ti to ukazuju!“
Přitom ukázala na několik černavých podlitin na krku a na pažích a hned zas překotně pokračovala:
„To pamatuj! A ušetři mě, abych kvůli tobě tentokrát nezkusila
víc. Kdybych ti mohla pomoct, hned bych to udělala  ale není to
 192 
v mé moci. Nechtějí ti ublížit  ať už tě přinutí nevím k čemu, nebude to tvoje vina. Mlč! Každé slovo od tebe je pro mě rána. Podej
mi ruku. Honem! Ruku!“
Uchopila ruku, kterou jí Oliver bezděčně vložil do dlaně, sfoukla
svíčku a již ho vlekla za sebou do schodů. Domovní dveře jim rychle
otevřel kdosi zahalený tmou, a když jimi prošli na ulici, stejně rychle je zase zavřel. Venku čekal nájemný kabriolet. S touž rázností,
jakou až dosud jevila při hovoru s ním, vtáhla teď dívka Olivera
s sebou do vozu a pečlivě zatáhla záclonky. Drožkář nečekal na další
příkazy, nýbrž ihned práskl do koně a ujížděl plnou rychlostí, aniž
promeškal zbytečnou vteřinku.
Dívka držela Olivera stále pevně za ruku a znovu a znovu mu
šeptala do ucha táž napomenutí a ujištění, kterými ho zahrnula již
předtím. Všechno dohromady bylo tak rychlé a překotné, že Oliver
měl stěží čas si uvědomit, kde vůbec je, nebo jak se tam dostal, když
povoz již zastavil před domem, k němuž minulý večer mířily židovy
kroky 
Na jediný kratičký okamžik střelil Oliver chvatným pohledem po
prázdné ulici a již již se mu ze rtů dral výkřik o pomoc. Ale v uších
mu dosud zněl dívčin hlas, zaříkající ho tónem tak úpěnlivým, aby
na ni pamatoval, že neměl to srdce vykřiknout. Mezitímco váhal,
příležitost prchla; byl již v domě a dveře se za ním zavřely.
„Semhle,“ pobídla ho dívka a prvně mu zas pustila ruku. „Hej,
Bille!“
„Jo?“ ozval se v odpověď Sikes, když se nahoře nad schody ukázal
se svíčkou. „Aha! To je namoutě vono! Tak poďte!“
To byl velmi silný projev pochvaly, neobyčejně vřelé přivítání
od člověka páně Sikesovy letory. Nancy to zjevně nadmíru potěšilo,
a proto se s ním srdečně pozdravila.
„Vočka si vzal domů Tom,“ poznamenal Sikes, zatímco jim svítil
na cestu do schodů. „Jen by nám tady překážel.“
 193 
„To máš pravdu,“ přisvědčila Nancy.
„Tak jsi toho spratka teda přivedla,“ konstatoval Sikes, když všichni tři již vešli do světnice, a mezi řečí zavřel dveře.
„Jo, tady je,“ potvrdila Nancy.
„Šel klidně?“ zeptal se Sikes.
„Jako beránek,“ odpověděla Nancy.
„To rád slyším,“ řekl Sikes a mračně se podíval na Olivera. „Už
kvůli těm jeho mladejm hnátům, anžto jináč by si to byl šeredně
vodskákal. Pojď sem, pískle, udělám ti malou přednášku, abysme
to radši měli hnedka z krku.“
Po tomto proslovu k novému žákovi strhl pan Sikes Oliverovi
čepici a hodil ji do kouta; potom ho chytil za rameno, sám se posadil
ke stolu a hocha si postavil před sebe.
„Tak za první: víš, co je tohle?“ zeptal se Sikes a vzal do ruky
kapesní bambitku, která ležela na stole.
Oliver přisvědčil, že ví.
„No dobrá, a teď koukej,“ pokračoval Sikes. „Tohle je prach  tohle
tady je koule  a tohle je ždibek starýho klobouku na ucpání.“
Oliver ke každému jednotlivému předváděnému předmětu šeptem vyjádřil, že rozumí, co to je, a potom se pan Sikes jal s velkou
péčí a rozvahou bambitku nabíjet.
„Tak, teďka je nabitá,“ oznámil pan Sikes, když s tím skončil.
„Ano, prosím, vidím,“ přisvědčil Oliver.
„Tak heleď,“ řekl lupič, uchopil Olivera za zápěstí a pomaloučku
mu přiložil hlaveň tak blízko k spánku, až se dotkla kůže  v kterémžto okamžiku se hoch neubránil, aby sebou neškubl, „jestli mi
cekneš jediný slovo, až se mnou budeš venku, leda bych sám na
tebe promluvil, tak máš bez řečí tuhle kouli v hlavě. Teda jestli se
někdy vopravdu rozhodneš promluvit bez dovolení, tak se rovnou
napřed pomodli.“
Aby účinek této výstrahy zesílil, obdařil pan Sikes její předmět
zamračením a hned zas pokračoval:
 194 
„Pokavad vím, není na světě živá duše, co by se po tobě ňák extra
sháněla, kdybych tě vopravdu voddělal  a tak bych se vlastně ani
nemusel takhle setsakramentsky namáhat, abych ti všechno vysvětloval, kdybych to nemyslel jen pro tvý vlastní dobro. Slyšíš mě?“
„Zkrátka a dobře, co mu chceš říct,“ přihlásila se Nancy a mluvila
velmi důrazně a lehce se mračila na Olivera, jako by svým slovům
chtěla zajistit jeho vážnou pozornost, „je to, že jestli ti tuhle prácičku, co máš zrovna v pácu, nějak zkříží, tak že mu provždycky
zabráníš, aby o tom mohl později něco vykládat  že mu prostě
provrtáš hlavu koulí a riskneš si, jestli se za to budeš houpat nebo
ne, stejně jako to při výkonu povolání každý měsíc svého života
riskuješ kvůli spoustě jiných věcí.“
„To je vono!“ přikývl pochvalně pan Sikes. „Ženský dovedou
vždycky všechno podat párma slovy  leda když se na jednoho
čertěj, to to pak natahujou. A když tomu teďka klouče jaksepatří
rozumí, tak nám dej něco k večeři a potom si trošku schrupnem,
než vyrazíme.“
Ve shodě s touto žádostí Nancy rychle prostřela na stůl, a když
pak na několik minut zmizela, brzy se zas vrátila s plecháčem ležáku a s mísou skopových žebírek  což panu Sikesovi poskytlo
příležitost k žertovným poznámkám, založeným na zvláštní shodě
okolností, že „žábro“ je ve zlodějské hantýrce běžný název nejen
pro toto jídlo, ale zároveň i pro důmyslný nástroj často používaný
v jeho profesi, páčidlo. Vůbec byl tento výtečný pán, snad že ho
vzněcovala tak blízká vyhlídka na praktické uplatnění odborných
znalostí, v znamenité náladě a rozverném rozpoložení; na důkaz
toho zde můžeme právem uvést, že rozverně vytáhl plný plecháč
piva na jeden ráz a že za celou dobu jídla nepronesl, hrubě počítáno,
o mnoho víc než kopu kleteb.
Jakmile večeře skončila  snadno si lze představit, že Oliver neměl na jídlo valnou chuť  vlil do sebe pan Sikes ještě dvě sklenice
studeného grogu z kořalky a pak sebou hodil na postel; dívce nařídil
 195 
s mnohým prokletím pro případ, že by zmeškala, aby ho vzbudila
přesně v pět. Z rozkazu téže autority se Oliver natáhl, tak jak byl v šatech, na slamník na podlaze, kdežto Nancy si sedla ke krbu, starala se
o oheň a bděla, aby je mohla v stanovenou hodinu probudit.
Dlouho ještě ležel Oliver a nespal, neboť nepokládal za vyloučené, že Nancy třeba využije dané příležitosti, aby mu pošeptala
nějakou další radu. Ale dívka zůstávala sedět v zadumání u ohně
úplně bez hnutí kromě toho, že tu a tam očistila knot svíce. Unaven
hlídáním a napětím konečně přece usnul.
Když se probudil, bylo na stole prostřeno k čaji a Sikes si strkal
do kapes pláště, který visel na lenochu židle, rozličné předměty.
Nancy se pilně otáčela kolem přípravy snídaně. Ještě se nerozednilo,
neboť svíčka dosud hořela a venku byla úplná tma.
K tomu ještě do okenních tabulí šlehal ostrý déšť a obloha vypadala černá a zatažená.
„Tak hop!“ zavrčel Sikes, když se Oliver zdvihl. „Půl šestý! Mrskni
sebou, nebo nedostaneš snídani  i tak je už dost pozdě.“
Oliverovi netrvalo dlouho, než skončil toaletu, a když něco málo
posnídal, v odpověď na Sikesův nevrlý dotaz řekl, že je se vším hotov.
Nancy se na hocha téměř nepodívala a jen mu hodila šátek, aby
si ho uvázal kolem krku; Sikes mu dal velkou hrubou pelerínu, aby
si ji zapnul přes ramena. V takovém vystrojení podal Oliver ruku
lupiči, který prodlel jen tolik, co by mu s výhružným posunkem
ukázal, že v postranní kapse pláště má stále touž bambitku, hned
potom se podávané ruky pevně chytil, vyměnil si s Nancy pozdrav
na rozloučenou a již hocha odváděl.
Když došli ke dveřím, otočil Oliver na okamžik hlavu v naději,
že zachytí dívčin pohled. Ale Nancy již opět zaujala své staré místo
u krbu a seděla před ohněm úplně bez hnutí.
 196 
Kapitola dvacátá prvá
Výprava
Bylo bezútěšné jitro, když vyšli na ulici; silně foukalo a pršelo
a chmurné mraky vypadaly na bouřku. V noci prudce lilo; v jízdní dráze se nadržely velké kaluže vody a strouhy podél chodníků
přetékaly. Na obloze se slabounce mihotal rozbřesk nadcházejícího
dne; spíš však scéně na ponurosti přidával, než ubíral, neboť kalný přísvit měl jedině ten účinek, že v něm vybledalo světlo, které
skýtaly pouliční lucerny, aniž modré domovní střechy a pusté ulice
barvil jediným teplejším nebo jasnějším odstínem. Zdálo se, že v té
části města se ještě nikdo nehýbá; okna domů byla všechna pevně
zabedněná a ulice, jimiž procházeli, byly úplně tiché a liduprázdné.
Než došli na Bethnalgreenskou silnici a zahnuli po ní, začalo se
už silně rozednívat. Mnoho luceren již lampáři pozhasínali; několik
venkovských fasuňků se těžce a pomalu kodrcalo k Londýnu; čas
od času rychle kolem přerachotil dostavník, celý zastříkaný blátem,
a kočí, jak míjel, obdařil napomínavým šlehem těžkého formana,
který jízdou po nesprávné straně silnice ohrozil jeho včasný příjezd
do stanice o čtvrt minuty. Hospody měly již otevřeno a za jejich
okny hořela plynová světla. Postupně se začaly odbedňovat i jiné
obchody a tu a tam se objevil nějaký ojedinělý chodec. Potom se
začaly trousit skupinky dělníků jdoucích do práce, pak se přidali
muži a ženy s košíky ryb na hlavě; oslí káry naložené zeleninou;
košatiny plné živého zvířectva nebo celých poražených kusů, mlékařky s konvemi, nepřetržitá lavina lidí plahočících se s rozličnými
životními potřebami do východních předměstí Londýna. Jak se blížili ke středu města, hluk a ruch ponenáhlu sílil, a když se proplétali
ulicemi mezi Shoreditchem a Smithfieldem, rozmohl se v učiněnou
 197 
vřavu ryku a shonu. Zatím se již rozsvětlilo tak, jak nejspíš zůstane,
dokud se opět nesnese noc, a rušné ráno poloviny londýnského
obyvatelstva se začalo.
Když zahnuli do Sun Street, po ní do Crown Street a přešli
Finsbury Square, zamířil pan Sikes po Chiswell Street na Barbican;
tou ulicí pak do Long Lane a konečně do Smithfieldu, z kteréžto
končiny bouřila taková změť nemelodických zvuků, že Oliver Twist
trnul úžasem.
Konal se ranní trh. Zem kryla téměř po kotníky silná vrstva bláta
a kalu a nad ní těžce visela hustá pára, ustavičně stoupající z pářících
těl dobytka a splývající s mlhou, která jako by nehybně spočívala
na vršcích komínů. Veškeré kotce uprostřed rozlehlého prostranství
i všechny prozatímní kotce, kolik se jich jen dalo stěsnat ve volném
prostoru kolem, byly plné ovcí; podél struh stál v dlouhých řadách
drobný i velký dobytek, tři až čtyři zvířata za sebou, uvázaný ke
klandrům. Venkované, řezníci, honáci, pouliční kramáři, kluci, zloději,
povaleči a tuláci kdejakého nízkého řádu se dohromady mísili v jednolitý shluk; hvízdání honáků, štěkot psů, bučení a dupání dobytčat,
bekot ovcí, chrochtání a kvikot prasat, vyvolávání kramářů, hulákání,
kletby a hádky na všech stranách; řinkot zvonců a řev hlasů, který
duněl z každé hospody; tlačení, strkání, pohánění, mlácení, výskot
a jek; hnusný a nelibozvučný vřesk, který se nesl z každého kouta
trhu; nemyté, neholené, zbídačelé a špinavé postavy, které bez ustání
pobíhaly všemi směry a hned z tlačenice vyrážely ven, hned se zas
do ní draly; to všechno skýtalo podívanou tak ohromivou a zarážející,
že až docela smysly přecházely.
Pan Sikes si razil cestu nejhustším davem, vlekl Olivera za sebou
a věnoval pramalou pozornost četným výjevům a zvukům, které tak
udivovaly hocha. Dvakrát třikrát kývl na kolemjdoucího známého,
právě tolikrát odmítl pozvání na ranní štamprle a vytrvale se hrnul
kupředu, až se ze vší té vřavy vymotali, prošli uličkou Hosier Lane
a octli se na Holbornu.
 198 
„Hop, mládenečku!“ pobídl ho Sikes, když se podíval na hodiny na
kostele svatého Ondřeje. „Hnedle sedum! Musíš přišlápnout. Hezky
alou, lenochode, na loudání máš ještě brzo!“
Tato slova doprovodil pan Sikes trhnutím za zápěstí svého malého společníka a Oliver tedy zrychlil tempo až v jakýsi klus, něco
mezi kvapnou chůzí a během, a ze všech sil se snažil stačit dlouhým
krokům, jimiž rázoval lupič.
Takovým tempem šlapali svou cestou dál, až došli za Hyde Park
Corner a mířili již do Kensingtonu; tu teprve Sikes zvolnil krok a šel
pomaleji, dokud je nedohonil prázdný fasuněk, který jel kousek
za nimi. Když na něm viděl napsáno „Hounslow“, požádal vozku
tak zdvořile, jak bylo v jeho moci, jestli by je s sebou nesvezl do
Isleworthu.
„Vylezte si nahoru,“ odpověděl muž. „To je váš chlapec?“
„Jo, to je můj chlapec,“ přisvědčil Sikes s přísným pohledem upřeným na Olivera a bezděčně strčil ruku do kapsy, kde měl bambitku.
„Táta to na tebe krapet moc natahuje, viď, pacholíčku?“ zeptal se
vozka, když si všiml, že Oliver sotva popadá dech.
„Ani za mák,“ přihlásil se rychle s odpovědí Sikes místo Olivera.
„Ten je na to zvyklej. Ukaž, Nede, chyť se mě za ruku. A hopla nahoru!“
Když s těmi slovy pomohl Oliverovi do korby, ukázal kočí na
hromadu pytlů a řekl mu, aby si na ně lehl a odpočinul si.
Jak míjeli jednotlivé milníky, divil se Oliver od jednoho ke druhému stále víc a víc, kam ho vlastně jeho společník zamýšlí odvést. Přejeli již Kensington, Hammersmith, Chiswick, Kew Bridge
i Brentford, a přesto jeli pořád klidně dál, jako kdyby se byli právě
vydali na cestu. Konečně dorazili k hospodě zvané U Čtyř koní; kousek výš za ní zjevně odbočovala jiná silnice. A tam povoz zastavil.
Sikes s velkým kvapem slezl z vozu, aniž i jen na okamžik pustil
Oliverovi ruku, a vzápětí hocha vysadil, upřel na něj zuřivý pohled
a s výmluvným gestem si poklepal pěstí na postranní kapsu.
 199 
„Spánembohem, chlapče,“ řekl muž.
„Je trucovitej,“ odpověděl na to Sikes a zatřásl Oliverem. „Trucovitej, kluk jeden! Nic si z něho nedělejte!“
„I to to!“ opáčil muž a vyhoupl se zase na kozlík. „Aspoň že máme
hezký den.“ A odjel.
Sikes čekal, až se vůz dost vzdálí, a potom řekl Oliverovi, že se
může klidně porozhlédnout, chce‑li, a šli zas svou cestou dál.
Malý kousek za hospodou zahnuli vlevo, a když se pak po chvíli
pustili po silnici uhýbající vpravo, šlapali ještě dlouhou dobu; po
obou stranách cesty míjeli množství velkých zahrad a panských
domů a nezastavili se, kromě jednou na trochu piva, dokud nedorazili do nějakého města. Tam spatřil Oliver na zdi jednoho domu
slušně velkými literami napsáno „Hampton“. Několik hodin se ještě
potulovali po polích kolem. Nakonec se vrátili do města, zapadli do
nějakého starého hostince s nečitelným vývěsním štítem, usadili se
u kuchyňského ohně a poručili si něco dobrého k obědu.
Kuchyň byla stará místnost s nízkým stropem, jehož středem
se táhl mohutný trám; kolem krbu stály lavice s vysokým opěradlem a na nich sedělo několik drsných mužů v dělnických halenách
a popíjelo a kouřilo. Olivera si nevšímali vůbec a Sikese velice málo,
a protože také Sikes si velice málo všímal jich, seděl se svým mladým druhem v koutě sám a jejich společnost ho celkem nerušila.
Když poobědvali kus studeného masa a po jídle zůstávali sedět
tak dlouho, že si pan Sikes pochutnával již na třetí nebo čtvrté
dýmce, začínal Oliver nabývat pevné jistoty, že dál už nikam nepůjdou. Protože ho dlouhá chůze a tak časné vstávání velice unavily,
zpočátku trochu klímal; nakonec ho celodenní námaha a tabákový
dým zmohly natolik, že usnul.
Bylo už docela tma, když do něho Sikes strčil, aby ho probudil.
Jakmile se dost probral, aby se mohl rovně posadit a rozhlédnout
se kolem sebe, spatřil onoho výtečníka v družném a přátelském
hovoru s nějakým čeledínem při holbě piva.
 200 
„Tak vy teda jedete dál do Dolního Hallifordu, říkáte?“ ptal se
zrovna Sikes.
„Ba, ba, jedu,“ přitakal muž, který vypadal pitím maličko zmožený  nebo snad povzbuzený, podle toho, jak se to vezme  „a taky
že pojedu, žádný loudání! Na zpáteční cestě nemá můj kůň v postraňkách žádnej náklad, jako měl ráno, když jsme jeli sem, a tak
to dokáže co by dup. Ať žije, na jeho zdraví! Namoutěduchu, je to
pašák!“
„Moh byste mě s mým chlapcem vzít až tam?“ tázal se Sikes a přistrčil pivo před nového přítele.
„Jestli půjdete hned, tak můžu,“ odvětil muž, když vyhlédl ze
džbánku. „Vy jedete do Hallifordu?“
„Dál, do Sheppertonu,“ odpověděl Sikes.
„Až tam, kam jedu, jsem vám k službám,“ prohlásil druhý muž.
„Všecko zaplacený, Becky?“
„Jo, druhý pán to zaplatil,“ přisvědčilo děvče.
„Jářku!“ ohradil se muž s podroušenou vážností. „Tohle nepude,
povídám!“
„A proč by ne?“ opáčil Sikes. „Vy nám přeci chcete posloužit, a co
mi teda brání, abych vás voplátkou zas já nepohostil nějakou tou
pintou?“
Cizí muž se s velmi hloubavým výrazem nad tou námitkou
zamyslil, a když dopřemítal, popadl Sikese za ruku a prohlásil, že
je namoutě dobrý chlap. Na to pan Sikes odpověděl, že jistě jen
žertuje  kterýžto předpoklad, být muž střízlivý, by býval vskutku
oprávněný.
Když si navzájem vyměnili ještě několik dalších poklon, popřáli
společnosti dobrou noc a zamířili ven; zatímco odcházeli, posbíralo
děvče džbánky a sklenice a s plnýma rukama se doloudalo ke dveřím se podívat, jak odjedou.
Kůň, na jehož zdraví se pilo v jeho nepřítomnosti, stál venku, zapřažen již do vozu, jen vyjet. Oliver a Sikes nalezli beze všech dalších
 201 
cirátů do korby, kdežto muž, kterému kůň patřil, se ještě chviličku
zdržel, než mu přitažením řemene „zvedl hlavu“, a potom vystrčil
bradu na podomka i celý svět, aby mu ukázali zvíře jeho koni rovné,
a konečně vylezl na vůz také. Potom řekl podomkovi, aby koni „nechal
hlavu“, a jakmile kůň měl svou hlavu, velice nepříjemně toho využil;
se zpupným pohrdáním jí totiž pohodil do vzduchu a vletěl hubou
do pokojových oken naproti přes silnici. Když předvedl tyto hrdinské
extratury a chviličku si ještě zabalancoval na zadních nohou, s velkou
rychlostí vyrazil na cestu a vpravdě bohatýrsky vyharcoval z města.
Večer byl velice tmavý. Z řeky a z bažinaté půdy kolem stoupala
syrová mlha a rozlézala se po pustých polích. Byla také pronikavá
zima; všechno bylo chmurné a černé. Nepadlo jediné slůvko, protože vozku zmáhala ospalost a Sikes neměl nejmenší náladu zapřádat
s ním hovor. Oliver seděl schoulený v koutku vozu, zmatený úzkostí
a zlou předtuchou, a ve vyzáblých stromech, jejichž větve se strašidelně kývaly sem a tam skoro jako v nějakém fantastickém jásotu
nad bezútěšnou opuštěností krajiny, spatřoval podivné nestvůry.
Když jeli kolem kostela v Sunbury, tlouklo na věži sedm. V okně
převozníkova domku naproti hořelo světlo, které proudilo přes
silnici a halilo v ještě černější stín tmavý tis a hroby pod ním.
Odkudsi znedaleka bylo slyšet temný šum padající vody a listí starého stromu v nočním větru lehounce šelestilo. Znělo to jako tichá
ukolébavka spícím nebožtíkům.
Ve chvíli měli Sunbury za sebou a opět vyjeli na osamělou silnici.
Ještě dvě tři míle, a vůz zastavil. Sikes slezl, vzal Olivera za ruku
a znovu pokračovali v cestě pěšky.
V Sheppertonu nezašli do žádného domu, jak utrmácený hoch
očekával, nýbrž blátem a tmou šlapali vytrvale dál, až temnými
úvozy i polními cestami přes otevřené studené pláně došli na místo,
odkud v nevelké vzdálenosti před sebou spatřili světla nějaké obce.
Když Oliver napjal zrak a zahleděl se kupředu, viděl, že těsně pod
nimi je řeka a že přicházejí k úpatí mostu.
 202 
Sikes mířil pořád rovně dál, dokud nedošli skoro až k mostu,
a potom náhle zahnul po břehu na levé straně dolů.
„Voda!“ pomyslil si Oliver a strachy se mu až udělalo nevolno.
„Přivedl mě na tohle pusté místo, aby mě tady zavraždil!“
Už už se chtěl vrhnout na zem a učinit aspoň jediný pokus o záchranu svého mladého života, když vtom spatřil, že před nimi stojí
osamělý dům, celý zchátralý, jen se rozpadnout. Z každé strany
zpustošeného vchodu bylo jedno okno a nad ním jedno patro, ale
nikde nebylo vidět žádné světlo. Dům byl temná ruina a podle všech
známek neobydlený.
Sikes, který stále držel Olivera za ruku, tichounce přistoupil
k nízkým dveřím pod sloupovou stříškou a zdvihl závoru. Zatlačil,
dveře povolily a oba vešli spolu dovnitř.
 203 
Kapitola dvacátá druhá
Vloupání
„Hola!“ zaburácel hlučný a drsný hlas, sotva vkročili do chodby.
„Nedělej takovej kravál,“ řekl Sikes a zastrčil závoru. „Rožni, Toby,
posviť!“
„Aha, můj kumpán!“ zvolal týž hlas. „Posviť, Barney  posviť!
Uveď přeci pána, Barney  nejdřív se ale probuď, jestli ti to nevadí.“
Majitel hlasu nejspíš hodil po osobě, k níž mluvil, zouvákem nebo
nějakým podobným předmětem, aby ji vyburcoval z dřímoty, neboť
bylo slyšet dunivou ránu, jako když prudce dopadne nějaké dřevěné
těleso, a potom nesrozumitelné brumlání jako od člověka, který už
docela nespí a ještě docela nebdí.
„Neslyšíš?“ rozkřikl se týž hlas. „V chodbě je Bill Sikes a nemá mu
kdo dělat honory, a ty tady chrápeš, jako kdybys každý jídlo zapíjel
opiovou tinkturou, jestli ničím silnějším. Seš už krapet čerstvější,
nebo potřebuješ tímhle železným svícnem, aby ses probudil pořádně?“
Když výslech dospěl k tomuto dotazu, ozvalo se chvatné šourání sešmaťchaných škrpálů po holé podlaze světnice a ze dveří
po pravé ruce se vynořila napřed nedomrlá svíčka a za ní postava
téhož individua, které, jak jsme zde popsali již dříve, trpělo oním
neduhem, že mluvilo nosem, a asistovalo v hospodě na Saffron Hillu
v hodnosti číšníka.
„Joj, pan Sikes!“ zahuhňal Barney s radostí, ať již opravdovou
nebo líčenou. „Jen dou dál, prosím, jen dou dál!“
„Maž! Ty se hrň první,“ řekl Sikes a postrčil Olivera před sebe.
„Rychlej, nebo ti šlápnu na paty!“
Jen ještě zahučel kletbu na jeho loudavost a již strkal Olivera
před sebou, a tak vešli do nízké tmavé místnosti, kde v krbu hořel
 204 
čoudivý oheň a kde kromě dvou tří rozbitých židlí a jednoho stolu
stál prastarý divan, na němž se v plné délce rozvaloval muž, s nohama o hodně výš položenýma než hlava, a pokuřoval si z dlouhé
hliněnky. Měl na sobě skořicový kabát elegantního střihu s velkými
mosaznými knoflíky, oranžový nákrčník, hrubou, křiklavou vestu
s tureckým vzorem a drapové podkolenice. Pan Crackit (byl to totiž
on) neoplýval zvlášť hojným porostem ani na hlavě, ani na tváři; ale
co měl, všechno bylo rezavého zbarvení a nakroucené do dlouhých
spirálových loken, jimiž si občas prostrkával některý z neobyčejně
špinavých prstů, ozdobených obrovskými sprostými prsteny. Byl
maličko větší než průměr a zjevně měl poněkud slabé nohy; tato
okolnost však ani v nejmenším nekalila jeho obdiv k vlastním holínkám, které si na jejich vyvýšeném stanovišti prohlížel s živým
zalíbením.
„Bille, hochu milá,“ pronesla tato osobnost a otočila hlavu ke
dveřím, „to jsem rád, že tě vidím! Už jsem se skoro bál, že jsi s tím
praštil. V tom pádě bych si to byl troufnul na vlastní pěst. Ho‑ho!“
Zároveň s tímto výkřikem, který vyrazil velmi překvapeným
tónem, když zrakem spočinul na Oliverovi, se pan Toby Crackit
zvedl do sedu a tázal se, kdo to je.
„Ten kluk. Přeci ten kluk!“ odpověděl Sikes a přitáhl si židli k ohni.
„Jeden z těch mládenců od pana Fagina,“ zahuhňal Barney a zazubil se.
„Vod Fagina, i heleme!“ zvolal Toby a zadíval se na Olivera.
„Kostelový jemnostbáby se maj na co těšit, to bude na jejich kapsy
kluk k nezaplacení! Ten ksicht je pro něj hotovej kapitál.“
„Tak dost  to by už stačilo,“ přerušil ho netrpělivě Sikes a vstal,
naklonil se nad zpola ležícího přítele a pošeptal mu do ucha pár slov.
Pan Crackit se tomu nehorázně rozesmál a poctil Olivera dlouhým
užaslým pohledem.
„No,“ pravil Sikes, když se opět posadil, „a jestli nám dáš něco
zakousnout a loknout, než bude čas jít, tak nám krapet zvedneš
 205 
animo  když nikomu jinýmu, tak aspoň mně. Posaď se k vohni,
pacholíčku, a vodpočiň si  budeš s náma ještě dnes muset ven,
třeba už ne moc daleko.“ Oliver se v němém a bázlivém údivu zadíval na Sikese, a když si k ohni přitáhl stoličku a posadil se, opřel
si rozbolenou hlavu o ruce a stěží vůbec věděl, kde vlastně je nebo
co se kolem něho děje.
„Tak teda,“ prohlásil Toby, když mladý žid postavil na stůl láhev
a k snědku zbytky, co dům dal, „na štístko tej fachy!“ Vstal, aby přání
stvrdil faktickým připitím; nejdřív opatrně uložil prázdnou dýmku
do kouta a potom přistoupil ke stolu, nalil si sklenici pálenky a naráz ji obrátil do sebe. Pan Sikes učinil totéž.
„A slzu klukovi,“ řekl Toby a nalil vinnou sklenku do půlky. „Hoď
to do sebe, ty lilium.“
„Doopravdy,“ začal Oliver a žalostně se zahleděl mužovi do tváře,
„doopravdy já…“
„Hoď to do sebe!“ opakoval Toby. „Nebo si myslíš, že nevím, co ti
udělá dobře? Řekni mu, ať to vyzunkne, Bille.“
„To bych ti radil!“ řekl Sikes a plácl si rukou na kapsu. „Herdek
filek, jestli s ním není víc trápení než s celým škopkem Lišáků! Vypij
to, spratku neřádná  vypij to!“
Oliver, výhružnými posunky obou mužů poděšený, do sebe
chvatně nalil obsah sklenky a hned vzápětí se prudce rozkašlal,
což rozveselilo Tobyho Crackita i Barneyho, ba dokonce vyloudilo
úsměv i na tváři nevrlého pana Sikese.
Když to bylo odbyto a Sikes ukojil hlad (Oliver do sebe nemohl
dostat nic než kousek chlebové kůrky, který ho přinutili spolknout),
oba muži si lehli na židle, aby si krátce zdřímli. Oliver zůstal sedět
na stoličce u krbu. Barney se zabalil do deky a natáhl se na podlahu
těsně u krbové mřížky.
Nějakou chvíli spali, nebo aspoň vypadali, že spí; nikdo sebou
nehnul kromě Barneyho, který jednou dvakrát vstal a přiložil na
oheň uhlí. Oliver upadl do těžké dřímoty a hlavou mu táhly obrazy,
 206 
jak se nazdařbůh vláčí po chmurných polních cestách nebo bloumá
po tmavém hřbitově, nebo znovu prožívá tu či onu událost minulého dne, když ho pojednou probudil Toby Crackit, který prudce
vyskočil a hlásil, že je půl druhé.
V mžiku byli na nohou také druzí dva a všichni se čile otáčeli
v pilných přípravách. Sikes a jeho společník si omotali krk i bradu
velkým tmavým šátkem a oblékli si plášť; Barney otevřel almárku
ve zdi, vytahoval z ní rozličné předměty a cpal je chvatně do kapes.
„Moje šplejchačky, Barney,“ přikázal Toby Crackit.
„Tumáte,“ zahuhňal Barney v odpověď a podal mu dvě bambitky.
„Sám jste je nabíjel.“
„No dobrá,“ řekl Toby a schoval je do kapes. „A co žábra?“
„Ty mám já,“ pravil Sikes.
„A flór, klimenty, póry, blikny22  nic se nezapomnělo?“ vyptával
se Toby, mezitímco si do poutka pod šosem kabátu zastrkával malé
páčidlo.
„Všechno v rychtyku,“ opáčil jeho kumpán. „Dej sem ty špejle,
Barney. To je vono.“
S těmi slovy přijal z Barneyho rukou tlustou sukovici a Barney,
když dal ještě druhou Tobymu, hbitě pokračoval v dopínání peleríny Oliverovi.
„Tak dem,“ řekl Sikes a natáhl ruku.
Oliver, který byl nezvyklou námahou i pobytem na čerstvém
vzduchu a nápojem mu vnuceným úplně otupělý, mechanicky vložil
ruku do ruky Sikesovy, právě za tím cílem vztažené.
„Vem ho za druhou, Toby,“ poručil Sikes. „Běž se mrknout ven,
Barney!“
Muž odešel ke dveřím a vrátil se se zprávou, že všude je klid. Oba lupiči sOliverem mezi sebou vyšli ven. Barney, který nejdřív zase všechno
pozavíral, se znovu zabalil jako předtím a ve chviličce opět usnul.
22  Maska, paklíče, vrtáky, zlodějská svítilna. (Ze staršího argotu.) Pozn. překl.
 207 
Bylo teď tma jako v pytli. Mlha byla daleko hustší než v první půli
noci a vzduch byl tak nasáklý, že ačkoli nepršelo, měl Oliver v několika minutách po odchodu z domu vlasy i obočí od polozmrzlé
vlhkosti, která plula nad krajem, úplně ztuhlé. Přešli most a kráčeli
vytrvale ke světlům, která Oliver viděl již dříve zvečera. Nebyla od
nich nijak tuze daleko, a protože šlapali hezky řízně, brzo dorazili
do Chertsey.
„Naber to rovnou přes město,“ zašeptal Sikes. „Dneska se jistě
nenatrefí živá duše, aby nás viděla.“
Toby souhlasil, a chvátali tedy po hlavní třídě městečka, která
byla v tu pozdní hodinu úplně opuštěná. Tu a tam zářilo z některého okna ložnice tlumené světlo a noční ticho občas protrhl drsný
štěkot psů. Ale venku nebylo človíčka. Nechali město za zády, právě
když hodiny na kostele odbíjely druhou.
Ještě zrychlili krok a zahnuli po cestě odbočující vlevo. Když ušli
asi čtvrt míle, zastavili před samostatným domem obehnaným zdí
a Toby Crackit, který nesečkal ani tolik, co by důkladně nabral dech,
se v mžiku vyšvihl na její hřeben.
„Teďka kluk,“ řekl Toby. „Zvedni ho, já ho sem vytáhnu.“
Než se Oliver stačil vůbec ohlédnout, popadl ho Sikes pod rameny a ve třech čtyřech vteřinách se již hoch válel s Tobym v trávě na
druhé straně zdi. Vzápětí se přehoupl i Sikes a všichni tři se opatrně
plížili k domu.
A teprve v té chvíli si Oliver, hořem a hrůzou téměř smyslů zbavený, prvně uvědomil, že cílem výpravy je vloupání a loupežná krádež, ne‑li dokonce vražda. Sepjal ruce a bezděky vyrazil tlumenný
výkřik zděšení. Před očima se mu udělaly mžitky, na popelavé tváři
mu vyrazil studený pot, nohy mu vypověděly službu  a padl na
kolena.
„Vstaň!“ zasyčel Sikes, vzteky celý roztřesený, a vytáhl z kapsy
bambitku. „Vstaň, nebo ti rozstříknu mozek po trávě!“
 208 
„Ach pro boha živého, pusťte mě!“ úpěl Oliver. „Pusťte mě a nechte mě utéct a umřít tady v polích. Nikdy se už k Londýnu ani nepřiblížím, už nikdy, nikdy. Ach, prosím vás, mějte se mnou slitování
a nenuťte mě krást. Pro lásku všech jasných andělů, co sídlí na
nebesích, mějte se mnou slitování!“
Muž, jímž měla tato prosba pohnout, zazlořečil strašlivou kletbou a již mířil nataženou bambitkou, když vtom mu ji Toby vyrazil
z ruky, dlaní zacpal hochovi ústa a už ho vklekl k domu.
„Ticho,“ okřikl ho Toby, „tohle tady nepude. Cekni ještě slovo,
a sám tě vyřídím  cáknu tě přes hlavu, ani nevzdechneš. To nedělá
rámus a je to stejně zaručený a vo moc elegantnější. Heleď, Bille,
vypáč tuhle vokenici. Teď už je docela vochotnej, na to dám krk.
Já už viděl protřelejší fakany v jeho letech vyvádět v první chvíli
navlas stejně jako von, když byla studená noc.“
Sikes, který svolával strašlivé kletby na Faginovu hlavu za to, že
jim na takovou výpravu dal s sebou Olivera, zatím zápolil s páčidlem
energicky, ale téměř bez hluku. Po kratší chvíli a s menší pomocí
Tobyho okenice, na kterou ten předtím ukázal, povolila a dala se
otočit v závěsech.
Bylo to mřížové okénko ve výši asi pěti a půl stopy nad zemí
v zadní části domu, které vedlo do kuchyňské přípravny nebo malé
varny piva na konci chodby. Otvor byl tak malý, že obyvatelé domu
pravděpodobně nepokládali za potřebné zabezpečovat ho důkladněji; ale přesto byl natolik velký, aby se jím protáhl hoch Oliverova
vzrůstu. Dostačilo velice krátké uplatnění páně Sikesova umu, aby
zdolal závoru okenního křídla, a vbrzku zelo dokořán i to.
„Teď poslouchej, ty vyžle,“ zašeptal Sikes, vytáhl z kapsy zlodějskou lucerničku a pustil její světlo přímo Oliverovi do tváře. „Já tě
teď prostrčím tady tou dírou. Vemeš si tohle světlo a pudeš zticha
nahoru po schodech, co jsou rovnou před tebou, a dál přes malou
síňku k hlavním dveřím. Ty vodemkneš a pustíš nás dovnitř.“
 209 
„Jedna závora na nich je tak vysoko, že na ni nedosáhneš,“ přihlásil se k slovu Toby. „Stoupni si na některou židli, co jsou v síni.
Jsou tam tři, Bille, a na každý velikánskej modrej jednorožec a zlatý
vidle, to je erbovní znamení tý starý paní.“
„Přestaneš už jednou kušnit?“ opáčil Sikes s výhružným pohledem. „Dveře vod tý komory jsou vodevřený, jo?“
„Dokořán,“ odpověděl Toby, když napřed ještě nahlédl dovnitř,
aby se přesvědčil. „V tom je právě ta finta, že je nechávaj pořád
vodevřený a zaháknutý, aby se pes, kterej tam má pelech, moh
cárat po síni, když mu není do spaní. Ha, ha! Ale Barney ho dneska
vodlákal! Móc šikovný!“
Ačkoli pan Crackit mluvil šeptem téměř neslyšitelným a smál se
úplně bezhlučně, Sikes mu velitelsky poručil, aby byl zticha a hleděl
si práce. Toby projevil poslušnost tím, že nejdřív vytáhl svou lucerničku a postavil ji na zem; potom se pod oknem pevně rozkročil,
opřel se hlavou o zeď a rukama o kolena tak udělal ze svých zad
stoličku. Sotvaže tak učinil, Sikes se na něj vyšvihl, opatrně prostrčil
Olivera okénkem nohama napřed, a aniž pustil jeho límec z ruky,
šťastně ho postavil na podlahu dovnitř.
„Vem si tuhle lucernu,“ řekl Sikes a protáhl hlavu do komory. „Vidíš
ty schody před sebou?“
Oliver, víc mrtvý než živý, vyhrkl: „Ano.“ Sikes ukázal hlavní bambitky k domovním dveřím a stručně ho upozornil, aby pamatoval,
že ho celou cestu má na mušce, a kdyby zaváhal, v ten moment, že
bude po něm.
„V minutce to máš hotovo,“ dodal Sikes týmž tlumeným šeptem.
„Hnedka, jak tě pustím, udělej svoje. Pst, slyšíš?“
„Co je?“ šeptl druhý muž.
Napjatě se zaposlouchali.
„Nic,“ odpověděl Sikes a pustil Olivera. „Běž!“
V této kratičké chvilce, kterou měl, aby dal rozum dohromady,
se hoch pevně rozhodl, že ať už ho ten pokus stojí život nebo ne,
 210 
za každou cenu zkusí vyběhnout ze síně do patra a zburcovat rodinu. Zaujat touto myšlenkou, ihned vykročil, třebaže pokradmu.
„Pojď zpátky!“ zvolal náhle Sikes hlasitě. „Zpátky!“
Nenadálé přerušení hlubokého ticha v domě, jakož i hlasitý výkřik, který se ozval vzápětí, tak vyděsily Olivera, že upustil lucernu
a dočista nevěděl, má‑li jít dál, nebo utíkat.
Výkřik se opakoval  ukázalo se světlo  mátoha dvou vylekaných
nedooblečených mužů na horním konci schodů mu mžikla před
očima  záblesk  dunivá rána  kouř  kdesi třesknutí, ale nevěděl
kde  a zapotácel se dozadu.
Sikes na okamžik zmizel, ale hned se zase vztyčil a popadl ho za
límec ještě dřív, než se dým rozešel. Vypálil z vlastní bambitky po
mužích, kteří již ustupovali, a vytáhl chlapce nahoru.
„Přitiskni si tu ruku víc k tělu,“ řekl mu Sikes, když ho protahoval
okénkem. „Hele, Toby, podej mi ňákej šátek. Trefili ho. Honem! Fix,
ten kluk krvácí!“
Potom se rozlehlo hlasité řinčení zvonce a do toho se mísil
rachot střelných ran, pokřik lidských hlasů a dojem, že ho někdo
rychlým tempem unáší po nerovné půdě. A pak začaly všechny ty
zvuky v dálce splývat a hochovo srdce obestřel pocit smrtelného
chladu  a dál už nic víc neviděl ani neslyšel.
 211 
Kapitola dvacátá třetí
Která obsahuje sukus příjemného rozhovoru mezi panem Bumblem
a jednou dámou a ukazuje, že ani serbus nemusí být po všech
stránkách zcela nepřístupný citům
Noc byla ledově studená. Sníh ležel na zemi zmrzlý v tvrdou tlustou
kůru, takže rezavý vítr, který venku skučel, mohl navát jedině kupy
závějí, které se usadily v odlehlých uličkách a koutech, a jako by
si svůj hněv tím vztekleji vybíjel na každé oběti, kde prostě jakou
našel, divoce je metal v kotoučích do výše, roztáčel je do tisícera
mlžných vírů a rozprašoval je do vzduchu. Ponurá, černá, třeskutě
mrazivá, byla to noc pro dobře bydlící a dobře živené, aby se sesedli kolem veselého ohně a děkovali Bohu, že jsou doma  a pro
hladomřivé ubožáky bez přístřeší, aby si lehli a umřeli. V takový
čas zavírá na našich pustých ulicích oči mnoho hlady vysílených
vyvrženců, kteří je, ať už spáchali jakékoli zločiny, stěží mohou
otevřít ve světě krutějším.
Takovou tvářnost měl zevnější svět, když se paní Corneyová,
správcová špitálu, s kterým se naši čtenáři již seznámili jako s rodištěm Olivera Twista, usadila k přívětivému ohni ve svém soukromém
pokojíku a s nemalou mírou zalíbení pohlédla na malý kulatý stolek,
na němž stál tác přiměřeně velký k stolku a vybavený všemi nezbytnými potřebami k nejmilejšímu jídlu, jaké správcové znají. Zkrátka,
paní Corneyová se chystala utěšit šálkem čaje. A když pohlédla od
stolu ke krbu, kde si nejmenší myslitelný čajník pobzukoval nejlíbeznější myslitelnou písničku nejtenčím myslitelným hláskem, její
niterné uspokojení zjevně vzrostlo  a to takovou měrou, že se paní
Corneyová dokonce usmála.
 212 
„No,“ řekla správcová, opřela se loktem o stůl a zadívala se přemítavě do ohně, „jistě máme všichni hodně moc zač být vděčný!
Hodně moc, jen kdybychom si to uvědomili. Ach jo!“
Paní Corneyová potřásla truchlivě hlavou, jako by bědovala nad
duševní slepotou oněch špitálníků, kteří si to neuvědomují, a když pak
stříbrnou lžičkou (svým soukromým majetkem) vysmejčila nejhlubší
koutky dvouuncové plechovičky na čaj, pustila se do přípravy nápoje.
Div, jaká maličkost někdy poruší rovnováhu naší křehké mysli!
Mezitímco paní Corneyová filozovala, černý čajník, protože byl velice malý a hned plný, překypěl a vřelá voda maličko opařila paní
Corneyové ruku.
„Zatracenej čajník!“ vyjekla ctihodná matróna a velmi chvatně
odstavila konvičku na patku. „Taková hloupá mrňavá konývka stačí
akorát na dva kofle! K čemu je komu dobrá? Nikomu! Leda,“ dodala
paní Corneyová, když se odmlčela, „leda snad takovýmu ubohýmu
vopuštěnýmu tvoru, jako jsem já. Ach krindáčka!“
S těmi slovy sdřepla správcová do křesla, znovu se opřela loktem
o stůl a přemítala o své opuštěnosti. Maličký čajník a jediný šálek na
stole probudily v její mysli smutné vzpomínky na pana Corneyho
(který spal věčným spánkem teprve pětadvacet let) a ty ji přemohly.
„Do smrti už nepřijdu k jinýmu!“ vzdychla si paní Corneyová
mrzutě. „Do smrti už nepřijdu k jinýmu  takovýmu.“
Není jisté, týkala‑li se tato poznámka manžela, nebo čajníku.
Možná že předmětu druhého, protože se na něj paní Corneyová při
těch slovech dívala a potom se ho chopila. Sotva usrkla z prvního
šálku, aby čaj ochutnala, vyrušilo ji lehké zaklepání na dveře pokoje.
„No tak pojďte, dělejte!“ zvolala zostra paní Corneyová. „To asi
zas umírá některá ta bába. Vždycky umírá, zrovna když sedím
u jídla. Nestůjte tam, pouštíte mi sem zimu, to mi nedělejte. Co zas
falíruje23, hm?“
23  Není v pořádku. Pozn. red.
 213 
„Nic, madam, nic,“ odpověděl mužský hlas.
„I krindáčka!“ zvolala matróna hlasem mnohem líbeznějším. „Že
by pan Bumble?“
„K vašim službám, madam,“ řekl pan Bumble, který meškal za
dveřmi proto, aby si napřed očistil boty a oklepal z kabátu sníh,
a který nyní vstoupil do pokoje, v jedné ruce dvourohák a ve druhé
malý raneček. „Mám zavřít dveře, madam?“
Dáma cudně váhala s odpovědí, aby se snad nedopustila nějaké
nepatřičnosti, kdyby s panem Bumblem vedla rozmluvu za zavřenými dveřmi. Pan Bumble využil jejího váhání, a protože i jemu bylo
velmi zima, zavřel bez dovolení.
„Psí počasí, viďte, pane Bumble,“ začala správcová.
„Věru psí, madam,“ potvrdil serbus. „Počasí ouplně protikulaturní, madam. Rozdali jsme, paní Corneyová, tohle dnešní mizerný
vodpůldne jsme rozdali dobrejch dvacet štyrliberních chlebů a půldruhýho kola sýra, a ta žebrota není ještě pořád spokojená.“
„To se ví, že ne. Ta nebude spokojená nikdy, pane Bumble,“ řekla
správcová a usrkávala přitom čaj.
„Věru že nikdy, madam,“ přisvědčil pan Bumble. „Máme tady třeba jednoho, co s vohledem na jeho ženu a početnou rodinu dostává
štyrliberku chleba a poctivou libru sýra čistý váhy. A je vděčnej,
madam? Je snad vděčnej? Ani co by za nehet vlezlo! Víte, co udělal,
madam? Škemral vo krapet uhlí, prosím! Kdyby ho prej třeba bylo
jen do kapesníku, říká. Uhlí! Co by dělal s uhlím? Vopek by si na něm
sýr a pak by si přišel pro uhlí znova. Takhle to s těma lidma chodí,
madam! Dejte jim dneska uhlího plnou zástěru, a pozejtří si přijdou
pro novou, sprostý jak princové.“
Správcová projevila s tímto „srozumitelným“ přirovnáním naprostý souhlas a serbus pokračoval.
„Co živ jsem ještě neviděl,“ vykládal pan Bumble, „aby to dostoupilo takový míry jako dneska. Třeba jako předevčírem jeden mužskej  byla jste sama vdaná, madam, a tak vám to můžu povědět 
 214 
jeden mužskej, sotvaže na sobě měl kus hadru (tu paní Corneyová
sklopila oči k zemi), si vám přijde ke dveřím našeho chudinskýho
radního, paní Corneyová, zrovinka když se k němu scházej hosti na
večeři, a prej, povídá, nutně potřebuje podporu. A protože ne a ne
vodejít a společnost to hrozně pohoršovalo, náš radní mu poslal
libru brambor a půl pinty ovesnejch vloček.
‚Kristepane,‘ rozkřik se ten ničema nevděčná. ‚Co je mi tohle
platný? To byste mi už taky mohli dát železný brejle!‘  ‚No dobrá,‘
povídá náš radní a všechno mu zas vzal, ‚tady nic jinýho nedostanete!‘  ‚To teda umřu na ulici!‘ povídá ten vandrák.  ‚Ale kde, ani
nápad!‘ vodbyl ho náš radní.“
„Ha, ha! To je namoutě povedený! Docela podobný panu Grannettovi, viďte?“ přerušila ho v řeči správcová. „Co dál, pane Bumble?“
„Co dál, madam?“ opáčil serbus. „Teda vodešel  a taky na ulici
vopravdu umřel. Takoví jsou ti žebráci paličáci!“
„To přesahuje všechny meze, to bych nikdá nebyla věřila,“ prohlásila správcová rozhořčeně. „Ostatně nemyslíte, že podpora mimo
ústav je v každým případě moc špatná věc, pane Bumble? Jste přeci
vzdělanej a zkušenej pán a měl byste to vědět. No řekněte!“
„Paní Corneyová,“ pravil serbus s úsměvem, jakým se usmívají
lidé, kteří si jsou vědomi, že o věci vědí víc než druzí, „mimoústavní pomoc, patřičně uplatňovaná  pravím patřičně uplatňovaná,
madam!  je spásou kulatury. Hlavní zásada mimoústavní pomoci
je dávat chudejm zrovinka to, co nepotřebujou  to je pak votráví
chodit vo podporu.“
„Krindáčka!“ zvolala paní Corneyová. „Taky povedenej nápad, na
mou pravdu!“
„Baže. Jen mezi štyrma vočima, madam,“ opáčil pan Bumble, „to
je právě hlavní zásada. A to je taky důvod, když se kouknete na
kterej chcete případ, co se dostane do těch nestydatejch novin,
proč vždycky vidíte, že nemocná rodina dostala jako podporu kus
sýra. To je teďka pravidlem, paní Corneyová, po celej zemi. Ale
 215 
tohle jsou všecko, madam, ouřední tajemství,“ pokračoval serbus
a shýbl se, aby rozvázal raneček, „a nesmí se vo nich mluvit, abych
tak řek, mezi kulaturníma hodnostářema, jako jsme my dva. Tohle
je portský, madam, co vejbor vobjednal pro marodný  vopravdický,
čerstvý, pravý portský, teprv dneska dopůldne stočený ze sudu 
čirý jak křišťál  a žádná sedlina!“
Když nejdřív podržel první láhev proti světlu a důkladně vínem
zatřepal, aby si ověřil jeho výbornou jakost, postavil pan Bumble
obě láhve na desku prádelníku, složil šátek, v němž je přinesl zabalené, pečlivě si ho uložil do kapsy a chopil se klobouku, jako by
se chystal odejít.
„Budete mít na cestu notnou zimu, pane Bumble,“ prohodila
správcová.
„Fučí tam, madam,“ odpověděl pan Bumble a přitom si vyhrnul
límec u pláště, „div že jednomu uši neupadnou.“
Správcová se podívala z malého čajníku na serbusa, který již
kráčel ke dveřím, a zrovna když si serbus odkašlal úvodem k tomu,
aby jí popřál dobrou noc, ostýchavě se zeptala, jestli  jestli by si
nechtěl vypít šálek čaje?
Pan Bumble si bleskurychle ohrnul límec zase dolů, odložil
klobouk a hůl na židli a jinou židli si přitáhl ke stolu. Mezitímco si
pomaličku sedal, podíval se na dámu. Ta upřela oči na čajník. Pan
Bumble si znova odkašlal a slabounce se usmál.
Paní Corneyová vstala a šla do kredence pro druhý šálek a talířek.
Když se posadila, opět se její oči střetly s pohledem dvorného serbusa; začervenala se a věnovala se plně přípravě jeho čaje. Pan Bumble
si zase odkašlal  tentokrát hlasitěji, než si odkašlával až doposud.
„Sladký? Pane Bumble?“ ptala se správcová a vzala do ruky cukřenku.
„Moc sladký, madam, arciže,“ přisvědčil pan Bumble. Při těch
slovech upřel oči na paní Corneyovou  a vypadal‑li kdy nějaký
serbus něžně, tak tím serbusem byl tu chvíli pan Bumble.
 216 
Čaj byl konečně hotový a dáma mu ho mlčky předložila. Když
si nejdřív přes kolena rozestřel kapesník, aby mu drobečky neposkvrnily nádheru podkolenic, pustil se pan Bumble do jídla a do pití
a tyto požitky chvílemi prostřídával hlubokými vzdechy; ty však
neměly nejmenší škodlivý účinek na jeho apetyt, ba právě naopak
se zdálo, jako by mu spíš v jeho výkonu na poli čaje a topinek jen
napomáhaly.
„Máte kočičku, madam, jak vidím,“ pravil pan Bumble a zadíval
se na zvíře, které se uprostřed svých dětiček vyhřívalo před krbem,
„a taky koťátka, namoutě!“
„Mám je ráda, pane Bumble, že si to nedovedete představit,“ odpověděla správcová. „Takový jsou vám šťastný, takový hravý, takový
veselý, že to pro mě jsou hotový společnice.“
„Moc milý zvířátka, madam,“ opáčil pan Bumble pochvalně, „ukrutně domácký.“
„To jistě!“ potvrdila správcová s nadšením. „Ajak vám taky k tomu
svýmu domovu lnou! Učiněná radost, na mou pravdu.“
„Vzácná paní Corneyová,“ zahovořil pan Bumble pomalu a čajovou lžičkou si udával takt, „chci říct jen tolik, madam, že kdyby ňáká
kočka nebo kotě, co může žít s váma, madam, k svýmu domovu
nelnulo, tak by, prosím, muselo bejt vosel.“
„Ale pane Bumble!“ zaprotestovala paní Corneyová. „Nemá žádnou cenu zastírat fakta, madam,“ namítl pan Bumble a zvolna mával
lžičkou s jakousi milostně roztouženou důstojností, což dodávalo
jeho slovům dvojnásobný důraz. „S potěšením bych takový zvíře
vlastníma rukama utopil.“
„To jste tedy ukrutník,“ opáčila matróna vzrušeně a zároveň natáhla ruku po serbusově šálku, „a ještě k tomu máte hrozně tvrdé
srdce.“
„Tvrdý srdce, já, madam?“ ohradil se pan Bumble. „Tvrdý?“ Bez
dalšího slova pan Bumble šálek vydal a stiskl paní Corneyové malíček, když ho od něho brala; potom si dvakrát plácl otevřenou dlaní
 217 
na premovanou vestu, vydal mohutný vzdech a odstrčil se s židlí
malinký kousek dál od ohně.
Byl to kulatý stůl, aponěvadž paní Corneyová a pan Bumble seděli
proti sobě s nevelkou mezerou mezi sebou a čelem ke krbu, je zcela
jasné, že když se pan Bumble odtáhl od ohně, ale přitom dál zůstával u stolu, zvětšil tím vzdálenost mezi sebou a paní Corneyovou,
kteréžto počínání bude leckterý moudrý čtenář nepochybně mít
chuť obdivovat a pokládat je za projev velkého hrdinství ze strany
pana Bumbla  neboť doba, místo i příležitost ho v té chvíli do jisté
míry pokoušely k pronesení určitých něžných nicůtek, které, nechť
již rtům lehkomyslníků a větroplachů sluší třeba sebelíp, vskutku
připadají nezměrně nedůstojné soudců této země, členů parlamentu, ministrů, primátorů a ostatních vysokých veřejných hodnostářů,
a tím vyšší měrou ovšem vznešenosti a vážnosti obecního serbusa,
který (jak je dobře známo) má být z nich všech nejpřísnější a nejneoblomnější.
Ale ať už měl pan Bumble úmysly jakékoli (a není pochyby, že
byly co nejlepší), naneštěstí se nahodilo, jak jsme zde uvedli již
dvakrát, že stůl byl kulatý; proto tedy pan Bumble, jak se kousek
po kousku pošupoval s židlí, brzy začal vzdálenost mezi sebou
a matrónou zmenšovat, a poněvadž v cestování po obvodu kruhové
desky vytrvale pokračoval, časem dostrkal svou židli docela blízko
ke křeslu, v němž seděla správcová. Obě židle se dokonce dotýkaly 
a jakmile do sebe drcly, pan Bumble přestal popojíždět.
Nu, kdyby byla správcová uhnula s křeslem doprava, byl by ji
ožehl oheň, a kdyby doleva, nutně musila padnout panu Bumblovi
do náruče. Proto (jakožto žena diskrétní a také prozíravá, takže
tyto následky nepochybně vytušila na první pohled) zůstala sedět
na místě a podala panu Bumblovi další šálek čaje.
„Tvrdý srdce, já, paní Corneyová?“ ptal se pan Bumble, mezitímco
si lžičkou míchal čaj a zároveň hleděl zpod čela správcové do tváře.
„Máte tvrdý srdce vy, paní Corneyová?“
 218 
„Krindáčka!“ zvolala matróna. „To je moc divná otázka od svobodného mužského. Nač to, prosím vás, potřebujete vědět, pane
Bumble?“
Serbus vypil čaj do poslední kapky  dochroupal zbytek topinky 
smetl si z kolen drobečky  utřel si ústa  a chladnokrevně matrónu
políbil.
„Pane Bumble!“ zvolala ona diskrétní dáma šeptem  leknutí bylo
totiž tak silné, že úplně ztratila hlas. „Pane Bumble, začnu křičet!“
Pan Bumble na to neodpověděl, nýbrž pomalým a důstojným pohybem objal správcovou jednou rukou v pase.
Když už dáma jednou prohlásila, že má v úmyslu křičet, byla by
při této další opovážlivosti samozřejmě zakřičela, kdyby tu námahu nebylo učinilo zbytečnou nenadálé kvapné zaklepání na dveře,
neboť pan Bumble, sotva je zaslechl, nadmíru svižně přiskočil k lahvím vína a začal je velice horlivě oprašovat, kdežto správcová se
zároveň zostra ptala, kdože je. Stojí za zaznamenání, jakožto vysoce
zajímavý lékařský případ účinnosti náhlého překvapení jako protiléku k paralyzování následků extrémního šoku, že její hlas ihned
zase plně nabyl veškeré své úřední příkrosti.
„Líběj odpustit, paní vrchní,“ řekla zvadlá stará špitálnice, příšerně ohyzdná, která strčila hlavu do dveří, „ale stará Sally pracuje
rychle ke konci.“
„No a co je mi do toho?“ odsekla zlostně správcová. „Já ji přec
naživu neudržím, ne?“
„To jistě ne, paní vrchní,“ odvětila stařena, „to nemůže nikdo  tý
je už všecka pomoc marná. Já už viděla umírat hodně lidu, malinký
nunátka i velký silný mužský, a moc dobře poznám, komu dohořívá
svíčka. Ale tuhle něco tíží na srdci, a když ji nezmůže mrákota  a to
je řídko, anžto má moc těžký umírání  tak povídá, že chce něco
říct, co musej slyšet voni. Dokavad k ní nepřijdou, paní vrchní, tak
nebude moct klidně umřít.“
 219 
V odpověď na tuto zprávu zabrumlala ctihodná paní Corneyová
několik nadávek na adresu starých bab, co neumějí ani umřít, aby
svými naschvály neotravovaly představené, a když se zachumlala
do tlustého šátku, který ve spěchu popadla, stručně požádala pana
Bumbla, aby tam na ni počkal, dokud se nevrátí  pro případ, že by
se stalo něco mimořádného. Potom přikázala poslici, aby šla rychle
a nepajdala se do schodů celou noc, a když ve velmi nemilostivém
rozpoložení vykročila z pokojíku za ní, celou cestu hubovala.
Chování pana Bumbla, jakmile zůstal v pokoji o samotě, bylo
poněkud nevysvětlitelné. Otevřel kredenc, spočítal čajové lžičky,
potěžkal klíšťky na cukr, pečlivě prozkoumal stříbrnou konvičku
na mléko, aby se přesvědčil, je‑li z pravého kovu, a když po těchto
stránkách ukojil zvědavost, narazil si svůj dvourohák napříč a s velkou vážností čtyřikrát za sebou obtančil kulatý stůl. Jakmile tento
prapodivný výstup ukončil, opět si dvourohák sundal, pohodlně se
roztáhl před krbem zády k ohni, a jak se zdálo, zaměstnával mysl
přesnou inventurou nábytku.
 220 
Kapitola dvacátá čtvrtá
Probírá téma velmi ubohé. Je však krátká
a třeba se ukáže pro naše vyprávění důležitá
Stařena, která porušila klidnou pohodu v pokojíku správcové, rozhodně nebyla nevhodnou poslicí smrti. Tělo měla shrbené stářím,
údy se jí třásly ochrnutím, tvář, zkřivená v žmoulavý škleb, se podobala spíš grotesknímu výplodu nějaké ztřeštěné tužky než dílu
z ruky Přírody.
Ach žel, jak málo tváří na světě zůstává nedotčeno, aby nás
oblažovaly svou krásou! Lidské starosti a bolesti a všechno bažení
života jé mění, stejně jako mění srdce, a teprve když tyto prudké city
usnou a navždy ztratí svou moc, rozplynou se také bouřlivé mraky
a zanechají klenbu nebes jasnou. Je běžný zjev, že rysy zemřelých,
přes všechnu svou strnulou nehybnost, zjihnou v dávno zapomenutý výraz spícího mládí a ustálí se přímo do podoby roběte; znovu se
po nich rozlije takový pokoj, takový mír, že ti, kdo je znávali v jejich
blaženém dětství, v posvátném úžasu poklekají u rakve a vidí anděla již na zemi.
Stará babka cupkala klopýtavě po chodbách i do schodů a huhlala všelijaké nezřetelné odpovědi na peskování, kterým ji častovala
její společnice; když se konečně musela zastavit, aby nabrala dech,
strčila správcové svíci do ruky a posečkala, aby se pak opožděně
dobelhala za ní, jak to půjde, kdežto čipernější představená se zatím
ubírala dál do místnosti, kde ležela nemocná.
Byla to holá podkrovní světnice, osvětlená matným plaménkem
blikajícím na druhém konci. U postele hlídala jiná stařena a u ohně
stál adlatus obecního apatykáře a přiřezával si z brku párátko.
 221 
„Studená noc, paní Corneyová, co?“ prohodil tento mladý pán,
když správcová vstoupila.
„Ba věru, moc studená, pane,“ odpověděla správcová nejzdvořilejším tónem, jaký svedla, a zároveň vysekla pukrle.
„Měla byste hledět, aby vám dodavatelé dávali lepší uhlí,“ řekl apatykářův zástupce a přitom rezavým pohrabáčem rozrazil hroudu ležící
na vršíčku ohně, „tohle není vůbec nic platné, když je studená noc.“
„Co objednává vejbor, to máme, pane,“ opáčila správcová.
„Když už nic jiného, mohl by se aspoň postarat, abychom tady
měli pořádné teplo, protože naše služba je už tak dost těžká.“
Tu hovor přerušilo zasténání nemocné ženy.
„Jo,“ řekl mladý muž rozpomínavě a otočil tvář k posteli, jako
kdyby byl až dosud nemocnou úplně vypustil z paměti, „s tou tam
je dočista ámen, paní Corneyová.“
„Jistě, pane? Vážně?“ ptala se správcová.
„Jestli vydrží dvě hodiny, moc mě to překvapí,“ odpověděl apatykářův adlatus, cele zaujatý špičatěním párátka. „Je to celkové
zhroucení tělesných sil. Co dělá, matko, dřímá?“
Hlídačka se nahnula nad postel, aby se přesvědčila, a potom
kývla, že ano.
„Pak tedy možná takhle usne nadobro, jestli nebudete dělat
rámus,“ pravil mladý muž. „Postavte to světlo na podlahu, tak jí
nepůjde do očí.“
Hlídačka učinila, jak jí kázal, a přitom vrtěla hlavou, jako by
říkala, že ta žena neumře tak lehce; jakmile příkaz splnila, znovu
si sedla na své místo vedle druhé opatrovnice, která se mezitím
vrátila. Správcová se s netrpělivým výrazem v tváři zachoulila do
šátku a usadila se v nohách postele.
Apatykářův adlatus zatím dokončil obrábění párátka a rozkročil se před ohněm a pilně se šťáral v zubech snad dobrých deset
minut, než ho očividně začala zmáhat ospalost; tu pak popřál paní
Corneyové šťastné pořízení a po špičkách se vytratil z místnosti.
 222 
Po chvíli, kterou proseděly mlčky, se obě stařeny zdvihly od lůžka, nahrbily se nad oheň a se zvadlýma rukama k němu nataženýma
lovily ždibek tepla. Plamen ozařoval jejich scvrklé tváře příšerným
světlem, a když spolu začaly v této pozici tlumeným hlasem rozmlouvat, vypadaly ve své ohyzdnosti přímo strašidelně.
„Ty, Anna, povídala ještě něco, mezitímco jsem byla pryč?“ zeptala se poslice.
„Ani slovo,“ odpověděla druhá. „Chviličku se štípala a drápala do
ramen, ale já jí podržela ruce, a tak byla zase brzo v limbu. Moc síly
už v sobě nemá, tak jsem ji lehko ukrotila. Třeba žiju jen z vobecní
stravy, pořád ještě nejsem na starou ženskou tak slabá, ne, ne!“
„Vypila to horký víno, co nařídil doktor, aby dostala?“ ptala se
dál první babka.
„Zkoušela jsem ho do ní dostat,“ řekla na to druhá. „Ale měla zuby
pevně zaťatý a držela hrnek tak křečovitě, že jsem měla co dělat,
než se mi jí ho podařilo vyrvat z ruky. Tak jsem ho pak vypila sama.
A že mi udělalo dobře!“
Obě staré babice se opatrně ohlédly, aby se přesvědčily, nemůže‑li je nikdo slyšet, a potom se nakrčily ještě blíž k ohni a od srdce
se pohihňaly.
„Pamatuju čas,“ pokračovala první babka, „kdy by vona byla udělala nachlup to samý a potom z toho měla ukrutnou legraci.“
„Ba, ba, nemlich tak,“ přisvědčila druhá, „měla veselou náturu.
A kolik, kolik krásnejch mrtvol připravila do truhly, pěkně a čistě
jako ze škatulky! Moje starý voči je viděly  ba, ba, a tyhle starý
ruce se jich taky dotejkaly, anžto jsem jí pomáhala sama nevím
kolikrát.“
Při těch slovech roztáhla stařena své třaslavé prsty a jásavě si
jimi potřepala před obličejem; potom zašmátrala v kapse, a když
vylovila starou, léty zašlou plechovou tabatěrku, vyklepala z ní pár
zrníček do nastavené dlaně své společnice a pak ještě špetičku do
dlaně sobě. Mezitímco se takto zaměstnávaly, přišla za nimi ke krbu
 223 
správcová, která se nemohla dočkat, až se umírající žena probere
ze strnulosti, a ostře se zeptala, jakže dlouho má ještě čekat?
„Moc ne, paní vrchní,“ odpověděla druhá babka, zvedla k ní oči
a zadívala se jí do tváře. „My tady žádnej nemusíme čekat na smrt
dlouho. Jen trpělivost, trpělivost! Přijde si pro nás pro všechny, ani
se nenadějem!“
„Drž zobák, huso jedna pitomá!“ okřikla ji správcová příkře. „Ty,
Marto, pověz mi, byla už někdy v tomhle stavu?“
„Často,“ odpověděla první babka.
„Ale víckrát už nebude,“ dodala druhá. „To chci říct, že se probere
akorát ještě jednou a pak už nikdy víc  a pamatujou, paní vrchní,
neprobere se nadlouho!“
„Nadlouho nebo nakrátko,“ odsekla správcová štěkavě, „mě tady
nenajde, jestli se vůbec neprobudí. A vobě si dejte dobrý pozor,
abyste mě ještě jednou pro nic za nic štrapicírovaly! Nepatří k mým
povinnostem, abych vyseděla u kdejaký báby, co v oustavě umírá 
a co víc, taky to dělat nebudu. Pamatujte si to, vy starý hudrmanice
nestoudný. Jestli si ze mě ještě jednou uděláte blázny, moc brzo vás
z toho vykurýruju, za to vám ručím!“
Už se hnala pryč, ale vtom ji výkřik obou žen, které se otočily
k posteli, nenadále přiměl, aby se ohlédla. Nemocná se na loži vztyčila a natahovala k nim ruce.
„Kdo to je?“ zvolala dutým hlasem.
„Tiše, tiše!“ chlácholila ji jedna ze starých žen a shýbla se nad ní.
„Lehni si, lehni si!“
„Už nikdá si nelehnu živá!“ odpověděla žena, mezitímco se babce
bránila. „Musím jí to říct! Jdou sem! Blíž ke mně! Ať jim to můžu
pošeptat do ucha!“
Uchopila správcovou za loket, mocí ji stáhla na židli vedle postele
a už už se chystala promluvit, když tu se ještě rozhlédla a spatřila
obě stařeny, dychtivě nakloněné kupředu v postoji zvědavých posluchaček.
 224 
„Pošlou je pryč,“ pronesla stará nemocná ospale, „pospíšej si,
pospíšej si!“
Obě babizny spustily unisono litanii nářků a jedna přes druhou
bědovaly, jak to je s chuděrou drahou hrozně špatné, že už nepoznává ani nejlepší přátele, a když je představená strkala ze světnice,
všelijak se slavnostně zaříkaly, že ji nikdy, nikdy neopustí. Jakmile
za nimi správcová zavřela dveře a vrátila se k posteli, obě vyhoštěné
stařeny změnily notu a klíčovou dírkou volaly, že stará Sally je opilá,
což vskutku nebylo nijak nepravděpodobné, neboť kromě mírné
dávky opia, předepsané jí apatykářem, zápolila ještě s účinkem
posledního doušku jalovcového grogu, který jí z přemíry dobrého
srdce potají podaly samy ty dvě ušlechtilé staré ženy.
„Tak tedy poslouchají,“ promluvila umírající žena hlasitě, jako by
se všemi silami snažila vzkřísit poslední zbylou jiskřičku energie.
„Zrovna v týhle sednici  zrovinka na týhle posteli  jsem jednou
dávno vopatrovala hezkou mladou děvenku, co přinesli sem do
špitálu, nohy vod chůze pořezaný a pomlácený a celý zmazaný vod
prachu a vod krve. Porodila tady chlapečka a umřela. Počkejme 
v kterým to jen bylo roce?“
„To je jedno, v kterém,“ okřikla ji netrpělivá posluchačka. „Co bylo
s ní?“
„Jo,“ zamumlala nemocná žena, na kterou opět šla dřívější malátnost, „cože bylo s ní?  co s ní? Už vím!“ zvolala a divoce se vzpřímila,
tvář zalitou červení a oči navrch hlavy, div že jí z důlků nevypadly.
„Vokradla jsem ji, já ji vokradla! Ještě nebyla studená  povídám jim,
ještě ani nebyla studená, když jsem to ukradla!“
„Cos ukradla, pro boha živého?“ vyjekla správcová s gestem, jako
by chtěla volat o pomoc.
„To vono!“ odpověděla žena a položila druhé ruku na ústa. „To
jediný, co měla. Potřebovala voblíct, aby jí nebylo zima, a jídlo, aby
nehládla, ale tu věc uchránila a měla to schovaný za ňadry. Bylo to
zlato, povídám! Nejlepší zlato, který jí mohlo zachránit život!“
 225 
„Zlato!“ opakovala po ní správcová a shýbla se dychtivě nad ženu,
která se zvrátila naznak. „Povídej, povídej  no  co bylo dál? Kdo
byla ta matka? Kdy to bylo?“
„Uložila mi, abych to pečlivě vopatrovala,“ odvětila žena a zasténala, „a dala mi svou důvěru, protože jsem byla jediná ženská kolem
ní. Už v duchu jsem jí to ukradla, hned jak mi prvně ukázala, co má
pověšený kolem krku. A třeba mám na svědomí i smrt toho jejího
dítěte! Byli by s ním jednali líp, kdyby to byli všecko věděli!“
„Co kdyby byli věděli?“ vyhrkla správcová. „Mluv!“
„Jak hoch vyrůstal, byl čím dál tím podobnější matce,“ mlela žena
blouznivě dál a vůbec si otázky nevšímala, „že když jsem viděla jeho
obličej, nikdá jsem na to nemohla zapomenout. Děvečka drahá ubohá! A ke všemu taková mladá! Taková holubička něžná! Počkejme,
ještě toho mám víc. Ještě jsem jim neřekla všecko, vidějí?“
„Ne, ne,“ odpověděla správcová a nachýlila hlavu níž, aby lépe
pochytila slova, která nyní zaznívala ze rtů umírající ženy chaběji.
„Mluv honem, nebo třeba bude pozdě!“
„Když na matku prvně přišla smrtelná ouzkost,“ pokračovala žena
s námahou ještě úpornější než předtím, „tak mi pošeptala do ucha,
že jestli se dítě narodí živý a šťastně vyroste, že třeba jednou přijde
den, kdy v tom ani nebude vidět tak velký ponížení, až uslyší jméno
svý ubohý mladý matky. ‚Ach dej, dobrotivý nebe,‘ řekla a sepjala
ty svý hubený ruce, ‚ať to je chlapeček nebo holčička, ach dej, ať
v tomhle trudným světě najde nějaký přátele, a měj slitování s vosiřelým vopuštěným dítětem, vydaným mu na milost a nemilost!‘“
„Jak se ten hoch jmenoval?“ naléhala důraznou otázkou správcová.
„Dali mu jméno Oliver,“ vydechla žena slabě. „To zlato, co jsem
ukradla, byl “
„No, no  honem, co?“ vyhrkla správcová.
Dychtivě se skláněla nad ženou, aby pochytila její odpověď; ale
ihned bezděčně ucouvla, když se stařena pomalu a strnule zvedla,
 226 
až se posadila zpříma, potom se oběma rukama křečovitě chytila
pokrývky, z hrdla vyrazila nezřetelné zachroptění a bez života se
skácela na postel.
„Teda nebožka!“ prohodila jedna z obou stařen, když se vhrnula
dovnitř, jakmile se dveře otevřely.
„A nakonec dohromady nic neřekla,“ opáčila správcová a lhostejně odcházela.
Obě staré báby, podle všeho zdání tuze horlivě zabrané do příprav na svou strašlivou povinnost, než aby na to něco odpověděly,
zůstaly samy s mrtvolou, kolem níž se ochomýtaly.
 227 
Kapitola dvacátá pátá
V níž se nit vyprávění vrací k panu Faginovi a spol.
Mezitímco se ve venkovském špitále odehrávaly tyto události, seděl
pan Fagin ve svém starém doupěti  v témž, z něhož dívka odvedla
Olivera  u líného, čadivého ohně a dumal. Na koleně držel měch,
kterým se patrně pokoušel povzbudit plamen k čilejšímu životu;
zabral se však do hlubokého přemýšlení a s rukama sepjatýma na
měchu a s bradou podepřenou o palce upíral oči nepřítomně na rezavé příčky krbové mřížky.
U stolu za ním seděl Ferina Lišák, mladý pán Čódl Bates a pan
Chitling, všichni horlivě zaujatí partií whistu; Lišák hrál se stolem
proti mladému pánu Batesovi a panu Chitlingovi. Tvář prvně jmenovaného pána, beztak vždycky neobyčejně bystrou, další velkou
měrou oživoval zájem, s nímž soustředěně sledoval hru a bedlivě
studoval páně Chitlingovu ruku, kterou čas od času, jak příležitost
dovolovala, obdařoval rozličnými zpytavými pohledy, aby podle
výsledků pozorování sousedova listu potom moudře řídil vlastní
hru. Protože byl chladný večer, měl Lišák klobouk na hlavě, jak
ostatně bylo v místnosti jeho častým zvykem. Rovněž tak svíral
pevně v zubech hliněnku, kterou vyndával z úst jedině na kratičkou
chvilku, když uznal za nutné pro občerstvení sáhnout po mázovém
džbánku, stojícím na stole a pohotově naplněném pro všeobecnou
potřebu společnosti studeným jalovcovým střikem.
Mladý pán Bates taktéž bedlivě sledoval hru, ale protože byl letory vznětlivější než jeho znamenitý přítel, bylo možno pozorovat,
že se k jalovcovému střiku uchyluje častěji a mimoto si dovoluje
množství šprýmů a nepodstatných poznámek, při vědecky hrané
partii vesměs krajně nevhodných. Lišák, spoléhaje na obapolné dů-
 228 
věrné kamarádství, se dokonce nejednou chopil příležitosti a vážně
svému druhovi tyto nepřístojnosti rozmlouval; ale všechny takové
výtky přijímal mladý pán Bates v převelice dobré míře a vždy pouze
přítele žádal, aby šel na kolo, nebo aby se dal vycpat, nebo odpověděl nějakou jinou vtipně zahrocenou poznámkou podobného
břitkého rázu, jejíž trefná přiléhavost budila v mysli pana Chitlinga
značný obdiv. Bylo pozoruhodné, že posledně jmenovaný pán a jeho
partner ustavičně prohrávali a že tato okolnost nejen mladého pána
Batese vůbec nehněvala, nýbrž naopak ho zjevně nesmírně bavila,
neboť na konci každé partie se nezřízeně rozřehtal a zaříkal, že co
je na světě, takovou báječnou hru ještě neviděl.
„Tak to máme dva dably a rabr,“ konstatoval pan Chitling s velice
protáhlým obličejem a tahal z kapsičky u vesty dva a půl šilinku.
„Takovýho pašáka, jako jsi ty, Jacku, jsem v životě ještě neviděl  ty
vyhraješ všecko. I když dostanem dobrou kartu, Čódl a já s ní nic
nesvedem.“
Buď obsah, nebo tón této poznámky, pronesené velice ztrápeně,
rozveselil Čódla Batese takovou měrou, že výbuch smíchu, který
u něho vyvolala, vyburcoval žida z rozjímání a přivedl mu na rty
otázku, co se děje.
„Cože se děje, Fagine?“ opáčil Čódl. „Škoda že jste nám nekibicoval. Tommy Chitling neuhrál ani bod, a já mu dělal partnera proti
Lišákovi a stolu.“
„Ja, ja,“ utrousil žid s úšklebkem, který dostatečně jasně ukazoval,
že mu vůbec není záhadné, proč se tak stalo. „Zkus to s nima znova,
Tome, zkus to s nima znova.“
„Dík, Fagine, už na to ani nešáhnu,“ odmítl pan Chitling. „Už mám
dost. Tuhle s Lišákem mlátí takový štígro, že proti němu jeden nic
nezmůže.“
„Ha, ha, milánku,“ opáčil žid, „abys vyhrál proti Lišákovi, to by sis
musel hezky přivstat.“
 229 
„Jo, přivstat!“ přidal se Čódl Bates. „Chtít vyzrát na toho, to musíš
spát v botách a na každým voku mít přilepenej dalekohled a ještě
mezi lopatkama kukátko!“
Pan Dawkins přijal tyto hezké poklony s klidem věru filozofickým a nabídl, že si s kterýmkoli pánem ze společnosti zahraje
snímanou, kdo prvně sejme figuru, jedno sejmutí za šilink. Protože
výzva zůstala bez povšimnutí a dýmku měl zatím již dokouřenou,
začal se bavit tím, že kouskem křídy, který mu předtím sloužil místo
hracích známek, na stole kreslil půdorys newgateské věznice a přitom si neobyčejně pronikavě pohvizdoval.
„Seš mi ty ale votravnej zábava, Tommy!“ řekl Lišák na adresu
pana Chitlinga, když mlčení trvalo již tuze dlouho, a sám přestal
hvízdat. „Co myslíte, Fagine, vo čem přemejšlí?“
„Jak bych to moh vědět, milánku?“ opáčil žid a ohlédl se, ale tužil
se s měchem dál. „Že by o tej prohře  nebo snad o tom krátkým
odpočinku na venku, odkud se zrovna vrátil, ja? Ha, ha! Uhádl jsem,
milánku?“
„Ani zdání,“ pravil Lišák a zarazil řeč panu Chitlingovi, zrovna když
se na tento předmět rozprávky chystal odpovědět. „Co říkáš ty, Čódl?“
„Já bych řek,“ odvětil mladý pán Bates a zašklebil se, „že strašně
bere na Betsy. Koukněte, jak se červená! Aja‑jaj, jestli mi tohle není
junda! Tommy Chitling a zamilovanej! Jeje, Fagine, Fagine, to je psina!“
Úplně zmožený představou pana Chitlinga jako oběti vězící
v tenatech něžných citů, zvrátil se mladý pán Bates zády na lenoch
židle, a to s takovou prudkostí, že ztratil rovnováhu a překotil se
s ní na podlahu; tam pak ležel (neboť nehoda ani v nejmenším
nepokrotila jeho veselí) jak široký tak dlouhý, dokud se dosyta
nevysmál, a teprve potom zase zaujal dřívější pozici a vybuchl
v nový smích.
„Nic si z něj nedělej, milánku,“ řekl žid, mrkl na pana Dawkinse
a zobcem měchu káravě pleskl mladého pána Batese. „Betsy je fajn
holka. Jen se jí drž, Tome, jen se jí drž.“
 230 
„Já bych chtěl říct jen tolik, Fagine,“ odpověděl pan Chitling, v tváři červený jako rak, „že nikomu tady do toho nic není.“
„Taky že né!“ potvrdil žid. „Čódl je starej žvanil. Nic si z něj nedělej, milánku, nic si z něj nedělej. Betsy je fajn holka. Dělej, co ti
řekne, Tome, a uděláš štěstí.“
„Však já dělám, co mi řekne, všecko,“ odpověděl pan Chitling.
„Nebejt toho, k čemu mě navedla vona, tak mě nezahákli. Ale pro vás
z toho nakonec vylez pěknej kšeftíček, Fagine, viďte? A co to je, šest
neděl? Dřív nebo pozdějc, jednou to přijít musí stejně, tak proč teda
ne v zimě, když to jednoho tolik netáhne na špacíry  he, Fagine?“
„Ja, ja, milánku, to se ví,“ přisvědčil žid.
„A nic by sis z toho nedělal ani podruhý, Tome, viď,“ ptal se Lišák
a přitom mrkl na Čódla i na žida, „jen když se Betsy nic nestane?“
„To bych myslel, že ne!“ odsekl Tom nadurděně. „Tak co, nó! Hm!
Rád bych věděl, kdo by se takhle ukázal  he, Fagine?“
„Nikdo jinej, milánku,“ potvrdil mu žid, „nikdo na světě, Tome.
Neznám ani jednoho hocha než tebe, kterej by to udělal  ani jednoho než tebe, milánku.“
„Žvejknout to na ni, tak jsem z toho moh bejt na to tata venku 
no ne, Fagine?“ kasal se ubohý přihlouplý hejl dál. „Stačilo, abych
ceknul slovíčko, a už v tom lítala  no ne, Fagine?“
„Ja, ja, milánku, to se ví,“ přisvědčil žid.
„Ale já ho nekec  no ne, Fagine?“ ptal se důrazně Tom, sypaje
s velkou mrštností jednu otázku za druhou.
„Ne, ne, to se ví, že ne,“ potvrzoval žid, „na tos byl moc hrdej. Až
přesmoc hrdej, milánku!“
„Třeba jsem byl,“ opáčil Tom a rozhlédl se dokola, „a jestli jsem
i byl, tak co je na tom k smíchu  he, Fagine?“
Protože žid postřehl, že rozhořčení pana Chitlinga je již velmi silné, pospíšil si s ujištěním, že se nikdo nesměje, a na důkaz vážného
rozpoložení společnosti vyzval mladého pána Batese jako hlavního
hříšníka, aby to potvrdil. Ale naneštěstí Čódl, který už otvíral ústa
 231 
k odpovědi, že co je na světě, ještě nikdy nebyl vážnější, nedokázal
zabránit, aby nevyprskl v řehot tak nehorázný, že potupený pan
Chitling bez jakýchkoli předběžných cirátů rozpřáhl ruku k ráně
a rozletěl se přes místnost proti provinilci; ten však, velice zběhlý
v kličkování a unikání pronásledovatelům, včas před ránou uhnul,
a to v okamžik zvolený tak vhodně, že zasáhla šprýmovného starého pána do prsou, až odvrávoral ke zdi, kde se zastavil a lapal po
dechu, a pan Chitling jen v němé hrůze přihlížel.
„Pst!“ zvolal v té chvíli Lišák. „Slyšel jsem cingrle.“ A už popadl
světlo a potichoučku se kradl po schodech nahoru.
Mezitímco společnost byla ve tmě, zazněl zvonek podruhé, již
trochu netrpělivě. Po krátké chvíli se Lišák zase vrátil a tajuplně
něco pošeptal Faginovi.
„Cože!“ zvolal žid. „Sám?“
Lišák na potvrzenou přikývl a potom dlaní zaclonil plamen
svíčky a němohrou dal Čódlovi Batesovi kradmý pokyn, že udělá
dobře, odpustí‑li si pro tu chvíli své šaškování. Když prokázal tuto
přátelskou službu, upřel oči na židovu tvář a čekal na jeho příkazy.
Stařík si hryzl žluté prsty a kratičkou chvíli uvažoval; přitom mu
celý obličej hrál rozčilením, jako by se něčeho bál a hrozil se, že se
doví to nejhorší. Konečně však přece zdvihl hlavu.
„Kde je?“ zeptal se.
Lišák ukázal na strop a učinil pohyb, jako by chtěl z místnosti
odejít.
„Ja,“ řekl žid v odpověď na němou otázku. „Přiveď ho dolů. Pst!
Ticho, Čódl! A klid, Tome! Zmizte, zmizte!“
Tohoto stručného rozkazu Čódl Bates i jeho nedávný protivník
okamžitě a ve vší tichosti uposlechli. Ani nejslabší šelest neprozrazoval, kde meškají, když Lišák se světlem v ruce sestoupil ze schodů a v patách za ním muž v hrubé dělnické haleně, který nejdříve
chvatným pohledem přelétl celou světnici a potom si strhl širokou
 232 
šálu, která mu zakrývala spodní polovinu obličeje, a odhalil úplně
ztrhanou, nemytou a neholenou tvář fešáka Tobyho Crackita.
„Jak se vede, Faggy?“ uvedl se tento výtečník a pohodil hlavou
židovi na pozdrav. „Strč mi ten šál do mýho kastoru, Lišáku, abych
věděl, kde ho hledat, až se trhnu  to je vono! Hnedle z tebe bude
prima mladej bytař, šikovnější než naše stará pára.“
S těmi slovy se vysoukal z haleny, ovinul si ji kolem pasu, přitáhl
si židli k ohni a položil si nohy na patku v krbu.
„Koukej, Faggy,“ řekl a ukázal zkormouceně na své holínky, „ani
ždib grému, však víš vod kdy, ani krapet viksu, u všech všudy! Hele,
nekoukej tak na mě, čoveče. Na všechno dojde. Nemůžu přetřásat
kšeft, dokud nejsem najedenej a napitej  tak požeň proviant, ať se
můžu pěkně v klidu nadlábnout, dneska prvně za poslední tři dny!“
Žid pokynul Lišákovi, aby dal na stůl všechno jídlo, co zrovna
bylo, a když sám se posadil proti lupiči, čekal, až se mu zlíbí promluvit.
Podle zevních okolností soudě, neměl Toby rozhodně nijak naspěch, aby začal hovor. Zpočátku se žid spokojoval s tím, že trpělivě
pozoroval jeho obličej, jako by z jeho výrazu chtěl vyčíst nějaký
náznak, jakou zprávu asi přináší; leč snažil se marně. Toby sice
vypadal unavený a vyčerpaný, ale v jeho rysech se zračil stále týž
sebevědomý klid, jaký jevily vždycky, a vší špínou i vousy a licousy
dosud probleskoval starý samolibý úsměv fešáka Tobyho Crackita,
nijak oslabený. V mučivé nedočkavosti potom žid číhal po každičkém soustu, které Toby strčí do úst, a přitom v nepotlačitelném
rozčilení přecházel po světnici sem a tam. Ale všechno bylo málo
platné. Toby pokračoval klidně v jídle, navenek s krajní lhostejností,
až už víc nemohl; potom vykázal Lišáka ven, zavřel dveře, namíchal
si sklenici grogu a připravil se k hovoru.
„Tak za první a především, Faggy,“ začal Toby.
„Ja, ja!“ vpadl mu do řeči žid a přitáhl si židli.
 233 
Pan Crackit se odmlčel, aby si lokl grogu, a prohlásil, že ta jalovcová je báječná; potom si položil nohy na nízkou krbovou římsu, aby
měl boty asi tak v úrovni očí, a klidně spustil znovu.
„Tak za první a především, Faggy,“ rozhovořil se lupič, „co je
s Billem?“
„Cože?“ zaječel žid a vyskočil ze židle.
„No snad nechceš říct “ začal Toby a zbledl.
„Chci nechci!“ vykřikl žid a dupl vztekle do podlahy. „Kde jsou?
Sikes a ten hoch! Kde jsou? Kde byli? Kde se schovávají? Proč nepřišli sem?“
„Krachlo to,“ řekl Toby krotce.
„To už vím,“ opáčil žid, vytrhl z kapsy noviny a ukázal na ně. „Co
dál?“
„Stříleli a trefili kluka. Nabrali jsme to přes pole vzadu za domem,
i s klukem  rovně jako podle šňůry  cestou necestou. Pustili se za
námi. Ďasa, celý vokolí bylo vzhůru a psi nám za zády.“
„Ten hoch!“ zaúpěl žid.
„Bill ho měl na hřbetě a letěl jako vítr. Zastavili jsme se, že ho
ponesem spolu. Hlava mu visela a byl celej studenej. Ale měli jsme
je už skoro v patách  a tak každej sám pro sebe a každej pryč vod
šibenice! Rozdělili jsme se a kloučka jsme nechali ležet ve škarpě.
Snad živýho, snad mrtvýho. To je všecko, co vo něm vím.“
Žid nečekal, až uslyší ještě něco víc, nýbrž s hlasitým vřísknutím
si vjel rukama do vlasů a vyřítil se ze světnice a pak z domu.
 234 
Kapitola dvacátá šestá
V níž na scénu vstupuje záhadná osoba a v níž se přihodí i vykoná
mnoho věcí od tohoto příběhu neodlučitelných
Stařík doběhl až na roh ulice, než se začal probírat z účinků zprávy,
kterou přinesl Toby Crackit. Dosud ze své neobvyklé rychlosti ani
v nejmenším neslevil, nýbrž hnal se vytrvale dál se stále týmž divokým a rozrušeným chvatem, až ho pojednou kočár, který se kolem
něho nenadále mihl, a bouřlivý pokřik chodců, kteří viděli jeho
nebezpečí, zahnal zpátky na chodník. Pokud se dalo, co nejvíc se
vyhýbal všem hlavním ulicím a prošmejkával se jenom postranními
uličkami a průchody, až se konečně vynořil na Snow Hillu. Tam krok
dokonce ještě zrychlil a ani na okamžik nepolevil, dokud znovu
nezahnul do krátké úzké uličky; teprve tu, jako by si uvědomoval,
že konečně je ve svém pravém živlu, přešel ke své obvyklé šouravé
chůzi, a jak se zdálo, dýchalo se mu volněji.
Blízko místa, kde se stýkají Snow Hill a Holborn Hill, je po pravé
ruce, jdete‑li ze City, ústí úzké a neutěšené uličky vedoucí na Saffron
Hill. V jejích ohavně špinavých krámcích jsou vyloženy na prodej
obrovské hromady zánovních hedvábných šátků všech velikostí
i vzorů; zde totiž sídlí handlíři, kteří je odkupují od kapsářů. Stovky
takových šátků třepetavě visí z věšáčků před výklady nebo povívají
na veřejích; a na policích uvnitř jich jsou nacpané haldy. Třebaže
je Field Lane prostorem velice omezená, má tato stěsnaná ulička
svého holiče, svou kavárnu, hospodu i krámek s pečenými rybami.
Je to samostatná obchodní enkláva, tržnice kradených drobností,
navštěvovaná časně zrána nebo s padajícím soumrakem nemluvnými postavami, které obchodují v tmavých kumbálech za krámky
a potom odcházejí stejně tajemně, jako přišly. Zde jako vývěsní štít
 235 
pro poberty vystavují své zboží vetešníci, příštipkáři a hadráři, zde
v olezlých sklepech rezavějí a hnijí hromady starého železa a kupy
kostí a plesnivých cárů vlněných látek a plátna.
Právě v tato místa, do této uličky žid zamířil. Byl popelavě žlutým
místním usedlíkům dobře známý, neboť ti z nich, kteří vyhlíželi, co
by koupili nebo prodali, přátelsky pokyvovali hlavou, jak šel kolem.
Odpovídal na jejich pozdravy stejným způsobem, ale k nikomu se
nepřihlásil otevřeněji, dokud nedošel až na druhý konec uličky;
teprve tam se zastavil a oslovil postavičku vetešníka, který ze své
osůbky vecpal do dětské židličky tolik, kolik se jí tam vešlo, a před
dveřmi svého krámku si pokuřoval fajfku.
„Jeje, vidět vás, pane Fagine, to se jednomu hned rozsvítěj oči,“
pravil tento ctihodný kramář v odpověď na židovu otázku, jak mu
slouží zdraví.
„Tahle končina byla krapet moc horká půda, Lively,“ řekl Fagin,
nakrčil obočí a položil si ruce křížem na ramena.
„No, několikrát jsem už tenhle stesk na ni slyšel,“ opáčil kramář,
„ale ona zase brzo zchladne  nemyslíte?“
Fagin přikývl na souhlas. Ukázal směrem k Saffron Hillu a zeptal
se, je‑li tam dnes nahoře někdo.
„U Chromců?“ otázal se muž.
Žid přikývl.
„Počkejme,“ pokračoval kramář zamyšleně. „Jo, nějakých pět šest
jich tam šlo, co vím. Ale váš přítel tam podle mého asi není.“
„To tam jako asi není Sikes, ja?“ ptal se žid se zklamaným výrazem
v tváři.
„Non istuentus24, jak říkaj advokáti,“ odvětil mužíček, zavrtěl přitom
hlavou a díval se úžasně poťouchle. „Máte dneska něco z mý branže?“
24  Správně „non est inventus (lat.), tj. nebyl nalezen. Klauzule připisovaná
v Anglii šerifem na soudní obsílku nedoručitelnou proto, že obeslaný je v šerifově obvodě nezvěstný. Pozn. překl.
 236 
„Dnes nic,“ řekl žid, otočil se a odcházel.
„Jdete k Chromcům, Fagine?“ volal za ním mužíček. „Počkejte!
Taky bych si dal říct, nějakou tu slzu bych si tam s vámi vypil!“
Poněvadž se však žid ohlédl a mávnutím ruky naznačil, že by
byl raději sám, a poněvadž se kromě toho mužíček nemohl dost
snadno vysoukat z židličky, byla krčma U Chromců na nějaký čas
připravena o výhodu páně Livelyho přítomnosti. Než se mužíček
vyškrábal na nohy, žid již zmizel. A tak se tedy pan Lively, když chvíli
bezvýsledně postál na špičkách v naději, že Fagina ještě zahlédne,
znovu vecpal do židličky, vyměnil si s dámou v protějším krámku
významné potřesení hlavou, v němž se jasně mísila pochyba s nedůvěrou, a s důstojnou vážností se opět vrátil k fajfce.
Hospoda U Tří chromců nebo spíš Chromci  což bylo označení,
pod nímž byl podnik běžně známý jeho pravidelným návštěvníkům  byla putyka, v níž již jednou vystupoval pan Sikes se svým
psem. Když Fagin vešel, dal pouze znamení muži u nálevního pultu
a zamířil rovnou po schodech nahoru. Tam otevřel dveře jednoho
pokoje, tichounce se protáhl do místnosti a s očima zacloněnýma
rukou se úzkostlivě rozhlížel kolem dokola, jako by hledal nějakou
určitou osobu.
Místnost osvětlovaly dva plynové hořáky; zabedněné okenice
a těsně stažené záclony z vybledlé červené látky se staraly, aby
jejich záři nebylo zvenčí vidět. Strop byl načerněný, aby jeho barva
neutrpěla od plápolu lamp, a celý pokoj byl tak zamořený hustým
tabákovým kouřem, že se zpočátku stěží dalo rozeznat cokoli jiného. Jak se ho však otevřenými dveřmi trocha vytrácela, začal z něho
ponenáhlu nejasně vystupovat shluk hlav, stejně nezřetelný jako
změť zvuků, která napadala sluch, a když oči pozvolna stále víc
přivykaly obrazu, začal divák pomalu vnímat přítomnost početné
společnosti mužů i žen, namačkaných kolem dlouhého stolu, jemuž
na horním konci předsedá muž s kladívkem jako odznakem své
hodnosti v ruce, jakož i odlehlý kout s rozbřinkaným pianem, je-
 237 
muž předsedá nějaký muzikmajstr se zamodralým nosem a s tváří
ovázanou pro úlevu bolavému zubu.
Právě když Fagin tichounce vklouzl dovnitř, přeběhl muzikální
pán prsty po klávesách, jako by preludoval, a tím zavdal podnět
k všeobecnému volání po písničce; jakmile halas opadl, jedna mladá dáma zanotovala pro pobavení společnosti romanci o čtyřech
slokách, mezi nimiž doprovázející pianista pokaždé přehrál celou
melodii od začátku až do konce, jak mohl nejhlasitěji. Když výstup
skončil, pronesl předseda vřelý přípitek, a po něm se dva páni
umělci, sedící po předsedově pravici a levici, rozhodli dát k lepšímu
dueto a také je za velkého potlesku zapěli.
Bylo zajímavé pozorovat některé tváře, které se v shromáždění hlav rýsovaly zvlášť nápadně. Byl to především sám předseda
(majitel hospody), hrubý, neotesaný chlapík silácké postavy, který
během zpěvních čísel koulel očima na všechny strany, a třebaže se
zdánlivě oddával zábavě a veselí, měl oči pro všechno, co se kde
děje, a uši pro všechno, co se kde mluví  a obojí věru bystré. Vedle
něho seděli zpěváci, střídavě s profesionální lhostejností kvitující
poklony společnosti a hned si zas přihýbající z řádky nabídnutých
sklenic grogu, kterými je častovali jejich bouřlivější obdivovatelé, jejichž tváře jevily téměř všechny neřesti téměř všech stupňů
a neodolatelně poutaly pozornost již jen svou odpudivostí. Vládly
zde lstivost, krutost a opilství ve všech svých stadiích a nejvýraznějších podobách  a ženy, některé s posledním zbylým nádechem
mladistvé svěžesti, uvadajícím takřka člověku před očima, jiné
s každičkou stopou a známkou svého ženství již úplně vyhlazenou
a představující jedině hnusný výlupek čiročiré prostopášnosti a zločinnosti, některé pouhá děvčátka, jiné teprve mladé ženy, a žádná
ještě nepřekročivší nejlepší léta života, představovaly z celého toho
strašlivého obrazu výsek nejchmurnější a nejtruchlivější.
Fagin, netísněný žádnými závažnými vzruchy, hleděl dychtivě
z jedné tváře na druhou, mezitímco zábava měla tento průběh; ale
 238 
zřejmě se nesetkal s tváří, po které pátral. Když se mu nakonec
podařilo zachytit pohled muže sedícího v předsednickém křesle,
nenápadně mu pokynul a vytratil se z místnosti stejně tiše, jako
do ní vklouzl.
„Čím vám můžu posloužit, pane Fagine!“ zeptal se muž, když
za ním vyšel na chodbičku. „Nechcete si k nám přisednout? Všem
byste udělal velkou radost.“
Žid zavrtěl netrpělivě hlavou a šeptem se muže zeptal: „Je tady
von?“
„Ne,“ odpověděl muž.
„A žádná zpráva o Barneym?“ ptal se Fagin dál.
„Žádná,“ odpověděl majitel hospody UChromců  neboť ten to byl.
„Ten nevystrčí nos, dokud nebude vzduch úplně čistej. Spolehněte
na to, že tam ty lidi čenichaj  a kdyby se ukázal, v tu ránu by to
celý prošťouch. S Barneym je jistě všecko v rychtyku, jinak bych
už o něm slyšel. Dám krk, že si Barney vede, jak se patří. V tomhle
žádný strachy vo něj.“
„Přijde sem dnes von?“ tázal se žid a položil na osobní zájmeno
stejně silný důraz jako předtím.
„To myslíte Monkse?“ opáčil hospodský váhavě.
„Pšš!“ připomněl žid. „Ja!“
„Určitě,“ odpověděl muž a z kapsičky v pase vytáhl zlaté hodinky.
„Čekal jsem, že touhle dobou tady už bude. Kdybyste deset minut
počkal, tak jistě “
„Ne, ne,“ odmítl žid chvatně, jako by se mu přes všechno, jak
nesmírně rád by s jmenovanou osobou mluvil, její nepřítomností
nicméně ulevilo. „Vyřiďte mu, že jsem tady za ním byl a že ještě
dnes ke mně musí přijít. Ne, řekněme zejtra. Když už tady není, tak
bude stačit zejtra.“
„Dobrá!“ potvrdil muž. „Víc nic?“
„Zatím ani slovo,“ odpověděl žid a již byl na cestě ze schodů.
 239 
„Jářku,“ zavolal muž, nahnul se přes zábradlí a pokračoval chraplavým šeptem, „teď by byl vhodnej čas na handl, epes25! Mám tady
Phila Barkera  tak zlitýho, že by na něj stačil kluk.“
„Ja, ja! Jenže Philův čas ještě nepřišel,“ namítl žid a zvedl oči
k muži. „Phil ještě musí udělat něco víc, než si budem moct dovolit
se s ním rozloučit  tak si teda zase jděte hezky zpátky ke společnosti, milánku, a řekněte jim, ať si jen užijou veselej život  dokud
jsou tady. Ha, ha, ha!“
Hospodský odpověděl na staříkův smích rovněž smíchem a potom se vrátil k hostům. Sotvaže žid osaměl, rozhostil se mu po tváři
opět dřívější úzkostlivý a zamyšlený výraz. Po krátkém uvažování
si zavolal nájemnou bryčku a kočímu nařídil, aby vzal směr na
Bethnal Green. Asi čtvrt míle od příbytku pana Sikese povoz propustil a krátký zbytek cesty vykonal pěšky.
„Na,“ huhlal si pro sebe žid, když klepal na dveře, „jestli v tom
tady jsou nějaký techtle mechtle, tak ať jseš jak chceš prohnaná, já
to z tebe dostanu, holka zlatá!“
„Je ve svém pokoji,“ řekla žena, která mu otevřela. Fagin se potichu
vykradl po schodech a beze všech okolků vstoupil rovnou do pokoje.
Dívka byla sama; ležela hlavou na stole s vlasy rozhozenými po desce.
„Pila,“ pomyslil si žid lhostejně, „nebo je jí třeba mizerně.“
Při této úvaze se stařík otočil, aby zavřel dveře; hluk, který tím
způsobil, dívku vyburcoval. Pozorně zkoumala jeho lstivou tvář, když
se ho ptala, má‑li nějaké zprávy, a když poslouchala jeho vyprávění,
s jakou přišel Toby Crackit. Jakmile historku dopověděl, klesla opět
do dřívější pozice, ale nepromluvila jediné slovo. Jen netrpělivě
odstrčila svíčku stranou a jak v horečném neklidu měnila polohu,
jednou dvakrát zašoupala nohama po podlaze; ale to bylo všechno.
Za tohoto mlčení se žid nepokojně rozhlížel po pokoji, jako by se
chtěl přesvědčit, nejsou‑li někde nějaké známky, že se Sikes potají
25  Prima. (Ze staršího argotu.) Pozn. překl.
 240 
vrátil. Prohlídka ho zjevně uspokojila, a tak si dvakrát třikrát odkašlal
a stejně tolikrát se i pokusil zapříst rozhovor, ale dívka si ho všímala
právě tak málo, jako kdyby byl kus kamene. Nakonec však učinil ještě
jeden pokus; zamnul si ruce a řekl nejsmířlivějším tónem, jaký svedl:
„A kde bys myslela, milánku, že Bill asi je?“
Dívka zahekala nějakou napůl nesrozumitelnou odpověď v tom
smyslu, že to nemůže vědět, a podle přiškrcených zvuků, které ze
sebe vypravila, se zdálo, že pláče.
„A taky ten hoch,“ pokračoval žid a napínal zrak, aby zahlédl
aspoň kousek její tváře. „Chuděra malá, takový dítě! Nechali ho ve
škarpě, Nanny  jen považ!“
„Tomu dítěti,“ vyhrkla dívka anáhle zdvihla oči, „je líp tam, kde je, než
mezi námi. A jestli z toho Billovi nepojde nic zlýho, tak doufám, že v tý
škarpě leží mrtvý, a budu ráda, když tam ty jeho mladý kosti shnijou.“
„Cože!“ křikl žid v úžasu.
„Jo, budu!“ opáčila dívka a zkřížila s jeho upřeným pohledem zrak.
„Budu šťastná, když ho budu mít nadobro z očí a když budu vědět, že
to nejhorší má za sebou. Já to nesnesu, mít ho kolem sebe. Jak se na
něj podívám, popouzí mě to proti mně samotný i proti vám všem.“
„Pch!“ ušklíbl se žid opovržlivě. „Jsi opilá.“
„Že jsem?“ zvolala dívka zatrpkle. „Není to vaše zásluha, když
nejsem! Kdyby bylo po vašem, jinou byste mě jaktěživ nechtěl mít,
leda snad zrovna teď  moje nálada vám nevoní, co?“
„Ne!“ odsekl žid vztekle. „Rozhodně ne.“
„Tak ji teda změňte!“ parírovala26 dívka se smíchem.
„Změnit?“ rozkřikl se žid, nečekanou tvrdošíjností své společnice
i mrzutostí večera nad všechnu mez rozlícený.
„Že ji taky změním! Dobře mě poslouchej, děvko! Dobře mě poslouchej jako toho, co může párma slovy Sikese uškrtit zrovna tak
jistě, jako kdybych měl ten jeho bejčí krk tuhle chvíli v drápech.
26  V tomto kontextu ve významu čelit, odpovídat. Pozn. red.
 241 
Jestli přijde domů a toho kluka někde nechá  jestli z toho všeho
vyvázne se zdravou kůží a nevrátí mi ho, ať mrtvýho nebo živýho 
tak jestli chceš, aby utek Tondovi Voprátkovi, radši ho zamorduj
sama. A to udělej rovnou ten moment, jak páchne nohou do tohohle
pokoje, nebo dej na moje slova, jináč už bude pozdě!“
„Co to má všecko znamenat?“ vyjekla dívka bezděčně.
„Cože to má znamenat?“ vřeštěl dál Fagin, vzteky úplně šílený.
„Když pro mě má ten kluk vert kolik stovek liber, mám já přijít vo
takovej sichr kšeft, co mi náhoda přihrála do cesty, jen kvůli kapricům27 nějaký prochlastaný bandy, kterou můžu poslat na šibenici,
jen to hvízdne? A ke všemu mít na krku takovýho vtělenýho ďábla,
co chce jen svou vůli a má taky moc mé, mě “
Tu se udýchaný stařík, jak zalapal po dechu, při hledání dalšího slova zakoktal, a v tom okamžení zkrotil příval hněvu a úplně
změnil chování. Ještě před vteřinkou chňapal zaťatýma rukama do
vzduchu, oči měl vytřeštěné a tvář vzteky sinavou, kdežto teď se
přikrčil na židli a celý schoulený se třásl strachem, že sám prozradil
nějakou skrytou ničemnost. Po krátkém mlčení se odvážil ohlédnout na svou společnici. Zjevně ho trochu uklidnilo, když dívku
spatřil v téže netečné pozici, z jaké ji vyburcoval prve.
„Nancy, Nancy!“ zaskřehotal žid svým obvyklým hlasem. „Dávalas
dobře pozor, milánku?“
„Už mě netrapte, Fagine!“ odpověděla dívka a malátně zdvihla
hlavu. „Jestli to Bill neudělal tentokrát, tak to udělá jindy. Udělal
už pro vás moc dobré práce a moc jí taky ještě udělá, když bude
moct  a když nebude moct, tak neudělá. Tak už o tom nemluvte.“
„A co se tejče toho hocha, milánku ,“ pokračoval žid a nervózně
přitom třel dlaněmi o sebe.
„Jeho riziko! Veze se s druhýma,“ přerušila ho chvatně Nancy.
„A povídám ještě jednou, že doufám, že je mrtvej a ušel už všemu
27  Vrtoch, rozmar. Pozn. red.
 242 
zlu  i vám, jestli totiž nic zlýho nepotká Billa. A když se z toho
šťastně vyvlík Toby, je zaručeně v bezpečí taky Bill, protože Bill stojí
přinejmenším za dva takové, jako je Toby.“
„A co s tím, milánku, co jsem ti povídal potom?“ vyptával se dál
žid a oči, pevně upřené na děvče, mu jen svítily.
„Jestli ode mě něco chcete, abych vám udělala, tak mi to musíte
povědět ještě jednou celé znova,“ odpověděla Nancy. „A jestli to je
opravdu ono, tak s tím raděj počkejte až na zejtřek. Na chvilku jste
mě vzpružil, ale teď mi to už zase nemyslí.“
Fagin jí položil ještě několik dalších otázek, všechny za jedním
a týmž cílem: přesvědčit se, zda dívka z jeho nepředložených nápovědí něco pochytila; ta na ně však odpovídala tak pohotově a nadto
na ni jeho pátravé pohledy tak absolutně nepůsobily, že se jeho
původní dojem, že je víc než jen podroušená, plně potvrdil. Nancy
vskutku nebyla prosta slabosti, která byla mezi židovými žačkami
zcela běžná a k níž je žid v jejich útlejším věku spíš pobádal, než
aby je od ní zrazoval. Její neuspořádaný zevnějšek i všeobecný odér
jalovcové, který prostupoval celý příbytek, skýtaly svědectví, pádně
podporující oprávněnost židovy domněnky. A když tedy dívka po
vzplanutí ve chvilkovém výbuchu zuřivosti shora vylíčeném propadla nejdříve otupělosti a potom změti citů, pod jejichž vlivem hned
ronila slzy, hned zas vyrážela rozličné výkřiky jako „Jen nezoufat!“
a podobně, nebo pronášela všelijaké dohady, jakou asi má cenu
všechno ostatní, dokud jsou jen dáma nebo pán šťastní, tu pan Fagin,
který měl svého času v takových věcech pozoruhodnou zkušenost,
s velkým uspokojením viděl, že Nancy přebrala opravdu důkladně.
Když si tímto objevem ulevil od starosti a také již uskutečnil svůj
dvojí záměr, to jest sdělit dívce, co toho večera slyšel, a na vlastní
oči se přesvědčit, že se Sikes nevrátil, zaměřil pan Fagin opět kroky
k domovu a svou mladou přítelkyni nechal spát s hlavou na stole.
Chyběla necelá hodina do půlnoci. Protože obloha byla temná
a vzduch mrazivě studený, nijak valně ho nelákalo se toulat. Ostrý
 243 
vítr, který se proháněl ulicemi, jako by z nich byl kromě bláta a prachu vymetl i chodce, neboť jen hrstka lidí byla venku a i ti ještě
podle všeho zdání pospíchali rychle domů. Ale fičelo ze strany pro
žida příznivé, a tak kráčel stařík přímo po větru a celý se třásl, jak
ho každý nový poryv vždycky prudce popohnal kupředu a prochvíval zimou.
Došel na roh své ulice a už šmátral v kapse po domovním klíči,
když vtom se z jednoho vyčnělého vchodu, stopeného do hlubokého stínu, vynořila temná postava, přešla přes ulici a nepozorovaně
se k němu přitočila.
„Fagine!“ šeptl mu nějaký hlas těsně u ucha.
„Oj!“ hekl žid a hbitě se otočil. „To jste “
„Ano!“ přerušil ho tajemný muž. „Už tady okouním dvě hodiny.
Kde jste, u všech ďasů, byl?“
„Za vaší záležitostí, milánku,“ odpověděl žid, pohlédl znepokojeně
na svého společníka a při řeči zpomalil krok. „Celý večer za vaší
záležitostí.“
„Chm, to se rozumí!“ utrousil druhý muž posměšně. „No a co jste
se dověděl?“
„Nic dobrého,“ odpověděl žid.
„Snad nic špatného?“ opáčil druhý muž, zarazil krok a upřel na
společníka vylekaný pohled.
Žid zavrtěl hlavou a už se chystal odpovědět, ale druhý muž ho
přerušil, ukázal na dům, před který mezitím došli, a poznamenal, že
má‑li pro něj Fagin něco nového, aby mu to raději řekl pod střechou,
protože jeho prý už od toho dlouhého stání na ulici všechno zebe
a je od větru skrz naskrz profoukaný.
Fagin vypadal, jako by měl sto chutí se nějak vymluvit, že v tak
pozdní hodinu nemůže k sobě domů zvát návštěvy, a skutečně také
zahudroval něco v tom smyslu, že nemá zatopeno; když však jeho
společník rozhodným tónem žádost opakoval, odemkl dveře a požádal muže, aby je tiše zavřel, on že zatím přinese světlo.
 244 
„Je tady tma jako v hrobě,“ poznamenal muž a tápavě popošel
několik kroků kupředu. „Pospěšte si!“
„Zavřete ty dveře!“ zašeptal Fagin z druhého konce chodby. Sotva
to dořekl, dveře s hlučným třeskem zapadly.
„To jsem neudělal já,“ omlouval se druhý muž a šátravě si hledal
cestu. „To je přibouchl vítr nebo se zavřely samy od sebe, jedno
nebo druhé. Dělejte s tím světlem, nebo si tady v té zatracené díře
o něco rozbiju hlavu.“
Fagin se tichounce sešmátral z kuchyňských schodů. Po krátké
nepřítomnosti se vrátil s rozžehnutou svíčkou a se zprávou, že
v zadním pokojíčku dole spí Toby Crackit a v předním že jsou hoši.
Potom muži pokynul, aby šel za ním, a zamířil po schodech nahoru.
„Těch pár slov, co si máme povědět, si můžem říct tady, milánku,“
pravil žid, když v prvním patře otevřel nějaké dveře, „a protože
okenice mají vyříznuté díry a my se staráme, aby u nás sousedstvo
jaktěživo nevidělo světlo, postavíme si svíčku tuhle na schody. Tak!“
S těmi slovy se žid sehnul a postavil svíčku na oddíl schodů vedoucích nahoru, přesně proti dveřím pokoje. Když to vykonal, zavedl návštěvníka do pokoje, který byl úplně vybrakovaný od všeho
movitého zařízení kromě pochroumaného křesla, starého divanu
či kanape bez potahu, které stálo za dveřmi. Na ten kus nábytku se
s výrazem unaveného člověka posadil tajemný návštěvník, a když
si žid přitáhl křeslo proti němu, seděli si tváří v tvář. Nebyla úplná
tma; dveře byly pootevřené a svíčka venku vrhala mdlý odraz na
protější stěnu.
Nějaký čas spolu hovořili šeptem. Ačkoli z rozhovoru nebylo
možno jasně pochytit nic než tu a tam pár nesouvislých slov, náhodný posluchač by asi byl snadno postřehl, že se Fagin podle všeho
hájí proti nějakým výtkám druhého muže a ten že je v rozpoložení
značně podrážděném. Tak rozmlouvali snad již čtvrt hodiny nebo
i déle, když Monks  kterýmžto jménem žid v průběhu rozprávky
tajemného muže několikrát oslovil  řekl hlasem maličko silnějším:
 245 
„Znovu vám opakuju, bylo to špatně vymyšlené. Proč jste si ho
nenechal tady mezi ostatními a neudělal z něho rovnou takového
potměšilého, usmrkaného kapsáře?“
„To jsou nápady!“ zvolal žid a pokrčil rameny.
„Snad nechcete povídat, že byste to nebyl svedl, kdybyste byl
chtěl?“ ptal se tvrdě Monks. „Copak jste to s jinými hochy nesvedl
stokrát? Kdybyste byl měl trpělivost a počkal nejvýš rok, nebyl
byste svedl, aby ho odsoudili a spolehlivě vyhostili z Anglie, třeba
na doživotí?“
„A komu by to bylo posloužilo, milánku?“ zeptal se žid poníženě.
„Mně,“ odpověděl Monks.
„Ale ne mně,“ namítl žid pokorně. „Mohl mi třeba pozděj bejt užitečný. Když jsou na nějakým obchodě zúčastněný dvě strany, tak dá
přece zdravej rozum, že se musí brát zřetel na zájmy obou  nemám
pravdu, přítelíčku?“
„Co dál?“ ptal se Monks.
„Viděl jsem, že to není lehký vycvičit ho k tomu řemeslu,“ odpověděl žid, „byl docela jinej než druhý hoši ve stejnejch poměrech.“
„Hrom do něj, to byl,“ zahučel druhý muž. „Jinak by z něho už
dávno býval zloděj.“
„Neměl jsem nad ním žádnou moc, abych ho svedl,“ pokračoval
žid a dychtivě pozoroval obličej svého společníka. „Neměl ještě
žádný vroubek. Neměl jsem ho čím zastrašit  a to musíme pro
začátek mít vždycky, nebo jinak se namáháme nadarmo. Co jsem
mohl dělat? Posílat ho s Lišákem a Čódlem na ulici? Toho jsme měli
dost hned napoprvně, milánku  třásl jsem se vo nás vo všechny.“
„To moje dílo nebylo,“ poznamenal Monks.
„Ne, ne, milánku, nebylo,“ navázal zase žid. „A dnes už na to ani
nehubuju, protože nestát se to vůbec, třeba byste o toho hocha
nadosmrti nezavadil vokem a nebyl byste objevil, že to je zrovna
ten, co ho hledáte. Na, a potom vám ho s pomocí té holky přivedu
zpátky, a najednou ho vona sama začne chránit!“
 246 
„Zakruťte jí krk!“ vyhrkl Monks s nevolí.
„Na, milánku, to si zrovinka v tuhle chvíli dovolit nemůžem,“
s úsměvem namítl žid, „a mimoto, takovýhle věci, to my nevedem,
jinak bych to třeba ještě jednoho krásného dne docela rád viděl.
Moc dobře vím, Monksi, jaký tyhle holky jsou. Jakmile jednou hoch
krapet otrne, hned jí na něm bude záležet tak málo, jako by to byl
špalek dřeva. Chcete, aby z něj byl zloděj. Jestli žije, tak odteďka
z něj zloděje udělat můžu, ale jestli  jestli “ dodal žid a naklonil se
blíž k návštěvníkovi  „není to sice pravděpodobný, pamatujte  ale
kdyby mělo dojít k tomu nejhoršímu a hoch byl mrtvej “
„Není to moje vina, jestli je!“ přerušil ho druhý muž se zděšenou
tváří a roztřesenýma rukama sevřel židovi paži. „To si pamatujte, Fagine! Já v tom prsty neměl. Hned od začátku jsem vám říkal, všechno, jenom ne jeho smrt. Já krev prolévat nebudu  ta se
vždycky prozradí a mimoto člověka pronásleduje. Jestli ho zastřelili,
nezavinil jsem to já  slyšíte mě? Podpalte tohle pekelné doupě! Co
je to?“
„Cože!“ zvolal žid a chytil vyděšence, který se vymrštil, oběma
rukama pevně kolem těla. „Kde?“
„Tamhle!“ opáčil muž s očima vypoulenýma na protější stěnu.
„Ten stín! Viděl jsem stín nějaké ženy  v pláštěnce a klobouku 
mihl se po tom táflování tam jako dech!“
Žid muže pustil a oba se divoce vyřítili z pokoje. Svíčka, průvanem skoro strávená, stála na místě, kam ji žid postavil. V jejím světle viděli pouze prázdné schodiště a své vlastní bílé tváře. Napjatě
poslouchali  ale v celém domě vládlo hluboké ticho.
„Něco se vám zdálo,“ řekl žid, když zvedl svíčku ze schodu a obrátil se k druhovi.
„Můžu na to přísahat, že jsem ho viděl!“ bránil se Monks a celý
se chvěl. „Nahýbal se dopředu, když jsem ho zahlédl, a jak jsem
promluvil, zmizel jako blesk.“
 247 
Žid si pohrdavě přeměřil bledou tvář svého druha, řekl mu, že
může jít za ním, je‑li mu libo, a zamířil po schodech nahoru. Podívali
se do všech místností; byly studené, holé a prázdné. Potom sešli do
chodby a odtamtud do sklepů dole. Na nízkých zdech lpěla zelená
plíseň, ve světle svíčky se leskly stopy hlemýžďů a slimáků, ale
všude bylo ticho jako po vymření.
„Co řeknete teďka?“ zeptal se žid, když vystoupili zase zpátky
do chodby. „Mimo nás dva není v domě živá duše kromě Tobyho
a hochů  a ty jsou dobře zajištěný. Podívejte!“
Na důkaz toho vytáhl žid z kapsy dva klíče a vysvětlil, že když
prvně sešel do kuchyně, všechny je dole zamkl, aby je nikdo nemohl
při jejich poradě vyrušit.
Toto hromadění důkazu na důkaz pana Monkse vážně rozkolísávalo. Jak v prohlídce pokračovali a pořád na nic nepřicházeli,
ubývalo jeho dušování ponenáhlu čím dál tím víc na důrazu, až
se konečně nyní několikrát velmi posupně zasmál a přiznal, že to
nemohlo být nic jiného než jeho vzrušená fantazie. Odmítl však pro
tu noc hovor i jen slovem obnovit, když si náhle připomněl, že je již
po jedné hodině. A tak se ten roztomilý párek rozešel.
 248 
Kapitola dvacátá sedmá
Napravuje nezdvořilost jedné předešlé kapitoly,
která nejvýš neobřadně opustila jistou dámu
Jelikož by se na pouhého spisovatele nikterak nehodilo, aby osobnost tak mocnou, jako je serbus, nechal se zády otočenými ke krbu
a s šosy kabátu podebranými pod paždím čekat tak dlouho, dokud
se jeho libosti neuráčí mu ulevit, a jelikož by dále jeho stavu i rytířskosti slušelo ještě méně, aby se téže nedbalosti dopustil i vůči dámě,
na níž onen serbus spočinul okem něžným a milostným a do jejíhož
ouška šeptal sladká slůvka, která plynouce z takových úst, právem
mohla rozechvívat ňadra panen i paní kteréhokolivěk společenského stupně, pílí dějepravec, jehož pero tato slova krouží  v důvěře,
že zná své místo a že chová v náležité vážnosti ty na zemi, kdož
jsou pověřeni vysokým a významným úřadem  aby jim vzdal onu
úctu, na jakou má jejich postavení plný nárok, a aby s nimi jednal
se vší patřičnou obřadností, kterou jejich významná hodnost a (tudíž i) velké ctnosti od jeho pera bezpodmínečně vyžadují. K tomu
cíli dokonce hodlal na tomto místě zařadit rozklad, dotýkající se
božských práv serbusů a rozvádějící tezi, že co serbus činí, správně
činí, rozklad, který by jistojistě býval řádně smýšlejícího čtenáře
pobavil i poučil, ale který je pisatel pro nedostatek místa i času
želbohu nucen odsunout na nějakou vhodnější a případnější chvíli. Ale jakmile se taková příležitost naskytne, je připraven ukázat,
že právoplatně ustanovený serbus, to znamená plnomocný sluha
kolaturní obce, přidělený ke kolaturnímu špitálu a ve své úřední
hodnosti asistující v kolaturním kostele, je z titulu a moci svého
úřadu nadán veškerými znamenitostmi a nejlepšími vlastnostmi
lidského plémě, a že ani na jednu z oněch skvělých předností si
 249 
pouzí sluhové obchodní, spolkoví nebo soudní, ba ani pořádkoví
sluhové při kostelech filiálních (leda snad posledně jmenovaní, a ti
v míře velice skrovné a nepatrné) ani sebeslabší uhajitelný nárok
činit nemohou.
Pan Bumble si znovu přepočítal čajové lžičky, znovu potěžkal
klíšťky na cukr, důkladněji prohlédl konvičku na mléko a nachlup
přesně si zjistil stav nábytku, až po ta žíněmi vycpaná sedadla
u židlí  a každý ten úkon zopakoval dobře počítáno šestkrát, než
si pomyslil, že teď se už paní Corneyová asi brzo vrátí. Myšlenka
plodí myšlenku, a poněvadž žádný zvuk neprozrazoval, že by se
paní Corneyová blížila, přišlo panu Bumblovi na mysl, že by to bylo
zcela nevinné a počestné ukrácení chvíle, kdyby ještě dále ukojil
svou zvědavost a zběžně nahlédl do útrob paniny komody.
Jen co se ještě chvilku zaposlouchal u klíčové dírky, aby se přesvědčil, zda se k pokoji nikdo neblíží, začal se pan Bumble, počínaje
zdola, obeznamovat s obsahem spodních tří dlouhých zásuvek; ty
jsouce plné rozmanitých oděvních kusů pěkného střihu i jakosti,
prosypaných sušenou levandulí a pečlivě uložených mezi dvěma
vrstvami starých novin, ho zjevně nadmíru uspokojovaly. Když
pak s postupem času došel k pravému krajovému šuplátku nahoře
(v němž trčel klíč), spatřil v něm malou skříňku uzavřenou na visací
zámek, a jakmile jí zatřepal, vydala skříňka libý zvuk, jako by v ní
cinkaly mince; tu se pan Bumble majestátním krokem vrátil ke krbu,
tam zaujal dřívější postavení a s vážnou a rozhodnou tváří pravil:
„Udělám to!“ Toto pozoruhodné prohlášení doprovodil hned vzápětí
tím, že deset minut šibalsky pokyvoval hlavou, jako by sám sebe
peskoval, jaká je povedená kopa, a potom si se zjevným velkým
potěšením a zájmem prohlížel, jaký dojem dělají jeho lýtka z profilu.
Ještě stále se laškovně zabýval touto prohlídkou, když tu náhle
do pokojíka vtrhla paní Corneyová, celá udýchaná sebou hodila na
židli u krbu, jednou rukou si zakryla oči, druhou se chytila za srdce
a lapala po dechu.
 250 
„Ale paní Corneyová,“ zhrozil se pan Bumble a shýbl se nad správcovou, „co to znamená, madam?  Stalo se něco, madam?  Prosím,
odpovězte mi, jsem jako na “ Pan Bumble si ve svém úleku nemohl
ihned vzpomenout na slovo „skřipec“, a řekl proto „jako na střípku“.
„Ó pane Bumble!“ zahořekovala dáma. „Tak hrozně jsem se rozčilila!“
„Rozčilila, madam?“ vykřikl pan Bumble. „Kdo se vás opovážil ?
Už vím!“ dodal pan Bumble a s vrozenou majestátností se zarazil.
„To ta neřádná vobecní žebrota!“
„Hrůza na to pomyslet!“ vyjekla dáma a otřásla se.
„Tak na to nemyslete, madam,“ opáčil pan Bumble.
„Když já si nemůžu pomoct,“ fňukala dáma.
„Tak si něco vemte, madam,“ radil pan Bumble konejšivě. „Co
kapičku toho vína?“
„Ani za živý svět!“ odmítla paní Corneyová. „To bych nemohla  ó!
Horní fášek  v pravém rohu  ó!“ Jen ta slova vyhekla, ukázala
dobrá žena nepřítomně na misník a v záchvatu niterné křeče sebou
zakroutila. Pan Bumble přiskočil ke skříni, popadl z poličky takto
nesouvisle označené pintovou lahvičku ze zeleného skla, naplnil
jejím obsahem čajový šálek a přidržel ho dámě ke rtům.
„Už je mi líp,“ pronesla paní Corneyová a spustila se zády na lenoch, když polovičku vypila.
Pan Bumble zdvihl zbožně oči ke stropu na znamení díků a potom je opět sklonil k okraji šálku a zvedl si ho k nosu.
„Pfefrminc,“ pískla dáma slabým hláskem a při řeči se na serbusa
něžně usmívala. „Zkuste, lízněte si! Je v tom ještě krapet  krapet
něčeho jinšího.“
S nedůvěrou v tváři pan Bumble medicínu ochutnal, zamlaskal
rty, potom ochutnal ještě jednou  a postavil šálek na stůl prázdný.
„Moc jednoho vzpruží,“ poznamenala paní Corneyová.
„To jistě, moc, madam, jen co je pravda,“ souhlasil serbus. S těmi
slovy si přitáhl židli k správcové a útlocitně se zeptal, co se stalo,
že ji to tak znepokojilo.
 251 
„Nic,“ odpověděla paní Corneyová. „Jsem už takový hloupý, slabý
stvoření, hned se rozčilím.“
„Slabý jistě ne, madam,“ namítl pan Bumble a přitáhl si židli ještě
trochu blíž. „Nebo jste vopravdu slabý stvoření, paní Corneyová?“
„Všichni jsme slabí tvorové,“ prohlásila paní Corneyová jako všeobecně platný axióm.
„To teda jsme,“ potvrdil serbus.
Další minutu nebo dvě nepadlo slovo ani z té strany, ani z oné.
Než tato doba uplynula, objasnil pan Bumble situaci tím, že sesunul levou ruku z lenochu matróniny židle, kde zpočátku spočívala,
k matrónině zástěrkové vázačce, a kolem té se ruka pomaličku
ovinula.
„Všichni jsme slabí tvorové,“ začal pan Bumble.
Paní Corneyová si vzdychla.
„Nevzdychejte, paní Corneyová,“ řekl pan Bumble.
„Když já si nemůžu pomoct!“ odpověděla paní Corneyová. A znovu si vzdychla.
„Tohle je moc útulnej pokojíček, madam,“ pravil pan Bumble
a rozhlédl se. „Ještě jeden k němu, madam, a bylo by to bydleníčko
jako klícka.“
„Pro jednu osobu by to bylo skoro moc,“ zašeptala na to dáma.
„Ale pro dvě ne, madam,“ jemně zaskandoval pan Bumble námitkou. „Hm, paní Corneyová?“
Paní Corneyová sklopila hlavu, když serbus takto promluvil; potom sklopil hlavu serbus, aby viděl paní Corneyové do tváře. Paní
Corneyová, jak se sluší a patří, hlavu odvrátila a vyvinula si ruku,
aby si mohla vytáhnout kapesník; bezděčně ji však vložila opět do
ruky páně Bumblovy.
„Vejbor vám dává naturální uhlí, viďte, paní Corneyová?“ zeptal
se serbus a něžně jí stiskl ruku.
„A svíčky,“ doplnila paní Corneyová v odpověď a stisk mu lehce
oplatila.
 252 
„Uhlí, svíčky a byt zadarmo,“ shrnul pan Bumble. „Ach paní Corneyová, vy jste pravej anděl!“
Odolat takovému výbuchu citů bylo nad síly dámy. Klesla panu
Bumblovi do náruče a jmenovaný pán jí ve svém vzrušení vtiskl
vášnivý polibek na cudný nos.
„Hotovej kulaturní ráj!“ zajásal pan Bumble uneseně. „Jestlipak
víte, moje svůdná čarodějko, že panu Sloutovi je dneska hůř?“
„Ano,“ přisvědčila paní Corneyová ostýchavě.
„Prej nedožije tejdne, říká dochtor,“ pokračoval pan Bumble. „To
je kustod tohohle oustavu  jeho smrtí se uprázdní místo  a to místo se musí vobsadit. Jejda, paní Corneyová, to se vodvíraj vyhlídky!
Taková skvostná příležitost spojit srdce i domácnost!“
Paní Corneyová zaštkala.
„A to sladký slovíčko?“ ptal se pan Bumble s tváří skloněnou nad
upejpavou krasotinku. „To pravý sladký, slaďounký, slaďoulinký
slovíčko, moje zlatá paninko!“
„A‑a‑ano!“ vydechla zajíkavě správcová.
„A ještě jedno,“ vedl dál svou serbus. „Seberte ty svý drahý pocuchaný nervíčky ještě jenom pro tohle jedno. Kdy to teda dáme
dohromady?“
Paní Corneyová se dvakrát pokusila promluvit a dvakrát jí hlas
selhal. Konečně sebrala odvahu, objala pana Bumbla oběma rukama kolem krku a řekla, že jak on bude chtít, třeba hned, a že je
„nevodolatelnej macíček“.
Když tedy věc takto přátelsky a uspokojivě dojednali, slavnostně dohodu stvrdili ještě jedním plným šálkem mátového lektvaru,
jehož užití bylo o to nezbytnější, že si ho vyžadovala i rozcitlivělá
a rozechvělá mysl dámy. Mezitímco nápoj pořádali, správcová panu
Bumblovi oznámila, že stařena zemřela.
„Výborně,“ pravil tento pán a usrkl si ze své máty. „Cestou domů
se teda hned stavím u Sowerberryho a řeknu mu, aby si sem zejtra
ráno poslal. To vás tohle tak vylekalo, zlatíčko?“
 253 
„Ne, nevylekalo mě nic extra, můj drahý,“ řekla dáma vyhýbavě.
„Muselo to přeci něco bejt, zlatíčko,“ nedal pan Bumble jinak.
„Nepovíte to svýmu milovanýmu Bumblíčkovi?“
„Teď ne,“ odmítla dáma, „až někdy jindy. Až budeme svoji, můj
drahý.“
„Až budeme svoji?“ zvolal pan Bumble. „Snad to nebyla nějaká
mužská vopovážlivost vod některýho toho špitálníka, co vás “
„Ne, ne, zlatíčko, vůbec ne!“ zakřikla ho chvatně dáma.
„Kdybych si měl myslet, že jo,“ pokračoval pan Bumble, „kdybych
si měl myslet, že si některej z nich troufnul zvednout ty svoje sprostý voči k týhle přespanilý tvářičce “
„To by se přece žádný neodvážil, zlatíčko,“ spěšně vyvracela dáma.
„Taky bych jim to neradil!“ vzkypěl pan Bumble a zaťal pěst. „Jen
ať mi přijde na voči nějakej mužskej, ať kulaturník nebo přespolní,
co by si to troufnul  a já mu to vysvětlím, že to už podruhý neudělá!“
Nepřikrášlena nějakým prudkým šermováním, mohla se tato
promluva zdát poklonou pro půvaby dámy ne zrovna valnou; ale
poněvadž pan Bumble svou hrozbu četnými bojovnými gesty doprovázel, mocně ji tento důkaz jeho náklonnosti dojal a plna obdivu
prohlásila, že je opravdu moureček.
Potom si moureček vyhrnul límec u kabátu, nasadil si dvourohák,
a když se dlouze a vroucně objal se svou nastávající polovičkou,
znovu statečně vykročil do studeného nočního větru; pouze se ještě
na pár minut zastavil na mužském oddělení špitálu a trochu jeho
chovance pokujonýroval za tím cílem, aby se přesvědčil, že by úřad
špitálního kustoda dovedl zastávat s nezbytnou břitkostí. Když se
o svých schopnostech ujistil, opustil pan Bumble budovu s lehkým
srdcem a s jasnou vidinou svého budoucího povýšení a ta mu stačila zaměstnat myšlenky po celou cestu, než došel k pohřebníkovu
krámu.
Ale poněvadž pan Sowerberry odešel s manželkou někam na čaj
a na večeři a jelikož Noe Claypole nebyl v žádnou dobu ochoten na
 254 
sebe vzít větší díl tělesné námahy, než jakého je nezbytně zapotřebí
k pohodlnému provádění podvojného úkonu jedení a pití, nebyl
krám dosud zavřený, ačkoli obvyklá zavírací hodina již minula. Pan
Bumble zaklepal několikrát holí na pult; ale protože nevzbudil ničí
pozornost a ze zaskleného okénka malého pokojíka vzadu za krámem spatřil vycházet světlo, osmělil se nahlédnout dovnitř, aby
viděl, co se tam děje  a když uviděl, co se tam děje, byl nemálo
překvapený.
Na stole bylo prostřeno k večeři; na ubruse bylo vidět chléb
a máslo, talíře a sklenice, džbán černého ležáku a láhev vína. V čele
stolu se v křesle nenuceně rozvaloval pan Noe Claypole s nohama
přehozenýma přes postranní opěradlo a v jedné ruce držel otevřený zavírák a ve druhé hypan chleba namazaného máslem. Těsně
vedle něho stála Karolína, lovila z bečičky ústřice, louskala je a pan
Claypole se je ráčil s pozoruhodnou hltavostí polykat. Nadobyčej
silná červeň v nosní krajině mladého pána a jakési strnulé přimhouření jeho pravého oka prozrazovaly, že je maličko podroušený; tyto příznaky potvrzoval nesmírný požitek, s nímž ústřice
požíval a který se nedal dostatečně vysvětlit ničím jiným než silným
oceňováním jejich chladivého účinku v případech niterné horečky.
„Tahle je šťavnatá, Noe, jak pejchavička!“ řekla Karolína. „Zkus ji,
broučku, zkus. Už jen tuhle.“
„To je pošušňáníčko, taková oustřice!“ pochvaloval si pan Claypole,
když ji spolkl. „Jenom hrozná škoda, že se z nich jednomu dělá nanic,
když jich sní moc, né, Karolíno?“
„Hotový muka!“ potvrdila Karolína.
„Tak, tak,“ přisvědčil pan Claypole. „A co ty? Ty oustřice nerada?“
„Zrovna moc ne, broučku,“ odpověděla Karolína. „Radši tě je
vidím jíst, Noe, než se nima krmit sama.“
„Bóže!“ vyhekl Noe přemítavě. „To je divný!“
„Na, ještě jednu,“ pobízela ho Karolína. „Tumáš tuhle s těma krásnejma fouskama, jen se sbíhaj sliny!“
 255 
„Už nemůžu, už jsem plnej,“ odmítl Noe. „Hrozná škoda. Pojď blíž,
Karolíno, ať ti dám pusu.“
„Cože!“ zvolal pan Bumble, který v tom okamžiku vpadl do pokoje. „Řekni to ještě jednou, panáčku!“
Karolína vyvřískla a schovala obličej do zástěry. Pan Claypole
změnil pozici pouze natolik, že svezl nohy, až mu spadly na zem,
a v opilém zděšení brejlil na serbusa.
„Řekni to ještě jednou, ty klacku jeden sprostá, drzá!“ pokračoval
pan Bumble. „Jak se vopovažuješ něco takovýho povídat, panáčku?
A jak se ho ty vopovažuješ eště poštívat, uličnice jedna nestoudná?
Pusu!“ vykřikl pan Bumble v mocném rozhorlení. „Fuj!“
„Já to nemyslel dovopravdy!“ hájil se brečlavě Noe. „To vona mě
věčně líbe, ať chci nebo nechci!“
„Ale Noe!“ okřikla ho vyčítavě Karolína.
„Jo, líbeš, však ty víš dobře, že jo!“ opáčil Noe. „To vona věčně,
pane Bumble, pořád, prosím! Pořád mě, prosím, bere za bradu,
pane, a všelijak se ke mně šmajchluje!“
„Ticho!“ křikl přísně pan Bumble. „Syp dolů do kuchyně, slečinko!
A ty, Noe, zavři krám  a jestli ještě cekneš slovíčko, dřív než se ti
pán vrátí domů, tak si následky přičti sám! A až se ti vrátí, tak mu
vyřídíš, že pan Bumble vzkazuje, aby zejtra ráno po snídani poslal
jednu babskou truhlu. Slyšíš, panáčku? Prej pusu!“ zhrozil se pan
Bumble, až mu ruce vyletěly do výše. „Hříšnost a bezbožnost nižších
tříd v tomhle kulaturním obvodě je strašlivá! Jestli parlament s ohavností jejich spuštění nezatočí, tak je naše vlast ztracená a po dobrým
jménu venkovskýho lidu je na věky věků veta!“ Po této oraci se serbus
s nadutým a podmračeným výrazem vynesl z pohřebníkova domu.
A když jsme tedy vyprovodili serbusa na jeho cestě domů až
sem a když jsme rovněž zařídili všechno potřebné pro stařenin
pohřeb, poohlédněme a poptejme se nyní zase po malém Oliveru
Twistovi, abychom zjistili, leží‑li snad dosud v příkopě, kde ho
nechal Toby Crackit.
 256 
Kapitola dvacátá osmá
Zabývá se pátráním po Oliverovi a pokračuje v líčení jeho příhod
„Aby vám vlci chřtán rozsápali!“ cedil Sikes mezi zuby, až mu skřípaly. „Škoda že nejsem někde mezi váma, to byste teprv skučeli
a chroptěli!“
Když s nejzavilejší zuřivostí, jaké byla jeho zavilá povaha vůbec
schopna, toto zlořečení dohučel, položil si Sikes raněného hocha
zády přes ohnuté koleno a na okamžik otočil hlavu, aby se rozhlédl
po svých pronásledovatelích vzadu.
V mlze a tmě, jaká byla, se dalo pramálo rozeznat; ale vzduchem
se chvějivě nesl hlasitý pokřik lidí a ze všech stran se rozléhal štěkot
vůkolních psů, vyburcovaných klinkáním poplašného zvonu.
„Stůj, ty pse zbabělá!“ zařval lupič, volaje za Tobym Crackitem,
který natahoval dlouhé nohy, co mu stačily, a byl už kus napřed.
„Stůj!“
Tento opětovaný rozkaz Tobyho na místě zarazil. Nebyl si totiž
docela jistý, že je mimo dostřel bambitky, a Sikes rozhodně nebyl
v náladě, aby si s ním člověk zahrával.
„Pomoz mně s tím klukem,“ křičel Sikes a vztekle mával na svého
kumpána. „Pojď zpátky!“
Toby si dal záležet, aby bylo vidět, že se vrací; ale jak se pomalu
blížil, tichým hlasem, pro nedostatek dechu zajíkavým, se odvážil
projevit značnou nechuť.
„Rychlej!“ křikl Sikes, položil hocha do suchého příkopu u svých
nohou a ruče vytáhl z kapsy bambitku. „Žádný fígle na mě!“
V tom okamžiku povyk zesílil. Sikes se znovu ohlédl a již mohl
rozeznat, že muži, kteří se za nimi pustili, právě přelézají branku
u pole, na kterém on stojí, a že několik kroků před nimi jsou dva psi.
 257 
„Je se vším ámen, Bille,“ zvolal Toby. „Nech kluka klukem a práskni do bot!“ A s touto radou na rozloučenou dal pan Crackit přednost
riziku, že ho přítel zastřelí, před jistotou, že ho dopadnou jeho
nepřátelé, to jest hbitě ukázal paty a vzal nohy na ramena, div se
za ním neprášilo. Sikes zaťal zuby; ještě jednou se rozhlédl; přehodil přes Oliverovo bezvládné tělo pláštěnku, do které ho předtím
chvatně zabalili, rozběhl se podél přední strany živého plotu, jako
by chtěl odvést pozornost pronásledovatelů od místa, kde hoch leží;
na vteřinku zaváhal před jiným živým plotem, který se s prvním stýkal v pravém úhlu, vymrštil bambitku vysoko do vzduchu, jedním
skokem se přehoupl přes plot a byl ten tam.
„Hej, hej, vy tam!“ zvolal třaslavý hlas vzadu. „Pluto! Neptune!
Pojďte sem, pojďte sem!“
Psi, stejně jako jejich páni, zjevně neměli nijak zvláštní chuť
k honbě, kterou právě podnikali, a proto ochotně rozkazu poslechli. Tři muži, kteří zatím pokročili kus do pole, zůstali stát, aby se
vespolek poradili.
„Moje rada, nebo abych to řekl jasněj, můj rozkaz,“ pravil nejtlustší muž z družiny, „je ten, abychom se hnedka vrátili domů.“
„Mně vyhovuje všechno, co vyhovuje panu Gilesovi,“ souhlasil
o něco menší muž, který v žádném případě nebyl postavy štíhlé
a byl velice bledý v tváři a velice zdvořilý  jak vylekaní lidé často
bývají.
„Nerad bych vypadal jako nevychovaný člověk, pánové,“ řekl třetí
muž, ten, který prve zavolal psy zpátky, „pan Giles to musí vědět
nejlíp.“
„Jistěže,“ přisvědčil menší muž, „a ať pan Giles rozhodne, jak
chce, nebylo by na místě, abychom mu odporovali. Ne, ne, já své
postavení znám! Chválabohu, já své postavení znám!“ Abychom
řekli pravdu, menší muž na to skutečně vypadal, že své postavení
zná a moc dobře ví, že rozhodně není zrovna záviděníhodné; jektaly
mu totiž zuby, když mluvil.
 258 
„Máte strach, Brittlesi,“ pravil pan Giles.
„Nemám,“ ohradil se Brittles.
„Máte,“ dupl si Giles.
„Jste utrhač, pane Gilesi,“ opáčil Brittles.
„A vy lhář, Brittlesi,“ nedal se pan Giles.
K tomuto čtveru odseknutí zavdalo podnět páně Gilesovo rýpnutí; a k páně Gilesovu rýpnutí zavdalo podnět jeho rozhořčení nad
tím, že pod rouškou poklony svalil Brittles odpovědnost za návrat
domů na něj. Třetí muž učinil této přestřelce konec vskutku filozoficky.
„Já vám povím, pánové, jak to je,“ přihlásil se k slovu, „my máme
strach všichni.“
„Mluvte laskavě za sebe,“ ohradil se pan Giles, který byl z celé
trojice nejbledší.
„Taky že mluvím,“ opáčil muž. „Je to docela přirozené a patřičné
mít za takovýchhle okolností strach. Já strach mám.“
„Já taky,“ přidal se Brittles, „jenže to není třeba na jednoho vybafnout tak na plné kolo.“
Tato upřímná doznání obměkčila pana Gilese a vzápětí přiznal
i on, že má strach, načež všichni udělali čelem vzad a v naprosto
dokonalé jednomyslnosti utíkali zase zpátky, dokud si pan Giles
(který měl ze všech nejkratší dech a mimoto byl obtížen vidlemi)
velice zdvořile nevynutil zastávku, aby se mohl za svá ukvapená
slova omluvit.
„Ale stejně je to úžasné,“ dodal pan Giles, když se ospravedlnil,
„co člověk dokáže, když se mu zpění krev. Od minuty bych se byl
dopustil vraždy  aspoň já, to vím  kdybychom byli některého toho
lotra chytli.“
Poněvadž druzí dva hluboce pociťovali podobnou obavu a poněvadž jejich zpěněná krev, jako jeho, zatím opět úplně opadla,
rozpředly se dohady o příčině takové náhlé změny v jejich letoře.
„Já vím, v čem to vězí,“ prohlásil pan Giles. „To byla ta branka.“
 259 
„Ani bych se nedivil, kdyby to bylo ono,“ chytil se té myšlenky
Brittles.
„Na to můžete vzít jed,“ pokračoval Giles, „to ta branka zarazila
celý ten nával rozčilení. Pocítil jsem, jak mě najednou z ničeho nic
horlivost přechází, zrovna když jsem přelízal.“
Pozoruhodnou shodou okolností přepadl i druhé dva týž nepříjemný pocit přesně v témž okamžiku. Proto bylo úplně nabíledni,
že příčinou byla ta branka  tím spíš, že nebylo nejmenší pochyby,
pokud se týče času, kdy k té změně došlo, poněvadž všichni tři se
upamatovali, že před sebou spatřili lupiče právě v okamžiku, kdy
se udála.
Tuto rozmluvu mezi sebou vedli oba muži, kteří zloděje v domě
vyplašili, a vandrovní klempíř, který noclehoval v kůlně a kterého
i s oběma jeho vořechy vyburcovali, aby jim pomohl při honičce.
Pan Giles zastával u staré dámy, paní toho panského domu, dvojí úřad, správce a zároveň stolníka, kdežto Brittles byl sluha pro
všechno, a poněvadž vstoupil do jejích služeb ještě jako pouhé dítě,
dosud se s ním jednalo jako s nadějným jinochem, ačkoli mu již bylo
něco přes třicet.
Takovým a podobným hovorem si sice tito tři mužové navzájem
dodávali odvahy, ale přese všechno se drželi co nejblíž pohromadě,
a kdykoli nový prudký závan větru zaharašil větvemi, bázlivě se
rozhlíželi, když nyní chvátali zpátky ke stromu, za nímž nechali
lucernu, aby snad její světlo zlodějům neukázalo, kterým směrem
mají střílet. Jakmile popadli svítilnu, rozběhli se k domovu, co jim
síly stačily, věru slušným klusem. A ještě dlouho po tom, co se jejich
tmavé postavy už nedaly rozeznat, bylo možno vidět jejich světlo
v dálce blikat a tančit jako nějaká bludička vystupující z vlhkého
a temného ovzduší, jímž je ruka hbitě nesla.
Jak se pomalu schylovalo ke dni, byl vzduch stále studenější
a mlha se válela při zemi jako hustý oblak dýmu. Tráva byla mokrá,
pěšiny a dolíky byly samé bláto a voda; s dutým kvílením lenivě
 260 
povíval vlhký dech nezdravého větru. AOliver dosud ležel bez hnutí
a bez vědomí na místě, kde ho Sikes nechal.
Pak se valem začalo blížit jitro. Když se na obloze mdle zatřepetal
jeho první kalný přísvit  spíš smrt noci než zrod dne  nabyl chlad
ještě na ostrosti a pronikavosti. Předměty, které ve tmě vypadaly
rozmazaně a strašidelně, vyvstávaly stále určitěji a určitěji, až se
ponenáhlu ustálily do svých známých tvarů. Spustil se hustý a prudký déšť a hlučně pleskal do bezlistých křovin. Ale Oliver ho necítil,
jak do něho pere, neboť dosud ležel, natažený na svém hliněném
loži, bezmocný a bezvědomý.
Konečně prolomil ticho, které nad vším leželo, slabý bolestný
výkřik a jím se také hoch probudil. Levá ruka, narychlo ovázaná
šátkem, mu těžce a bezvládně visela po boku a obvaz byl prosáklý
krví. Hoch byl tak slabý, že se stěží mohl vůbec zvednout a posadit;
když to dokázal, rozhlížel se malátně kolem sebe po nějaké pomoci
a bolestí sténal. Ač se zimou a vyčerpáním chvěl ve všech údech,
pokusil se vztyčit a postavit; ale otřásl se od hlavy až k patě a bezvládně se zhroutil na zem.
Po krátkém návratu stejné strnulosti, v jaké ležel předtím tak
dlouho, však Olivera pobídla stále svíravější úzkost u srdce  která
jako by ho varovala, že zůstane‑li tam ležet, určitě umře  že se
přec jen vyškrábal na nohy a pokusil se jít. Hlava se mu motala
a vrávoral ze strany na stranu jako opilec. Ale přese všechno se
udržel a s hlavou malátně svěšenou na prsa klopýtal kupředu, ač
nevěděl vůbec kam.
A tu se mu hlavou začaly honit roje děsivých a zmatených
myšlenek. Bylo mu, jako kdyby ještě stále šlapal mezi Sikesem
a Crackitem, kteří se hněvivě přou  neboť mu v uších věrně zněla
přímo slova, která říkali  a soustředil‑li jakž takž pozornost na
sebe, třebas při nějakém vypjatém úsilí, aby se uchránil pádu, přistihl se, že hovoří k lupičům. Potom byl se Sikesem sám a trmácel
se s ním po polích jako předešlého dne, a jak potkávali mátožné
 261 
postavy lidí, při každé pocítil na zápěstí stisk lupičovy ruky. Náhle
sebou škubl, jak třeskly střelné rány; vzduchem se rozlehly hlasité
výkřiky a volání, před očima mu bleskla světla a všude najednou
bylo plno hluku a shonu, když ho nějaká neviditelná ruka kvapně
unášela pryč. A všemi těmi hbitými proměnami vidin prolínalo
nejasné a tísnivé vědomí bolesti, která ho bez ustání stravovala
a trýznila.
Takto vrávoral dál a téměř mechanicky se protahoval mezi hřebeny branek nebo dírami v živých plotech, jak se mu stavěly do
cesty, až se dopotácel na silnici. Tam déšť zesílil v takový liják, že
ho úplně vzpamatoval.
Rozhlédl se kolem dokola a spatřil, že v nevelké vzdálenosti stojí
dům, ke kterému se mu snad podaří dojít. Z útrpnosti k jeho stavu
se nad ním třeba slitují  a i kdyby ne, jistě bude lepší, pomyslil si
umřít blízko živých lidí než v těch pustých širých polích. Sebral
všechny síly k poslednímu zoufalému pokusu a zaměřil vrávoravé
kroky k domu.
Jak se tak k němu blížil, přepadl ho najednou pocit, že ten dům
už někdy viděl. Nepamatoval si sice žádný z detailů, ale připadal
mu známý celkový obrys a vzhled stavby.
Ta zahradní zeď! Ano, na trávníku za ní padl dnes v noci na kolena a prosil oba muže o smilování. Je to zrovna ten dům, který se
pokusili vyloupit!
Když Oliver dům poznal, zmocnil se ho tak svíravý strach, že na
okamžik úplně zapomněl na krutou bolest své rány a myslil pouze
na útěk. Útěk? Stěží se držel vůbec na nohou, a i kdyby nakrásně
měl vládu nad veškerými schopnostmi svého útlého a mladičkého
těla neztenčenu, kam by mohl utéci? Strčil do dvířek zahradní branky; byla odemčená a lehce se otevřela dokořán. Převrávoral pažit,
vyhrabal se po schůdkách a chabě zaťukal na dveře. A protože ho
všechny síly opustily, svezl se k jednomu z obou postranních sloupů
malého portika.
 262 
Stalo se, že asi v tu dobu právě pan Giles, Brittles a klempíř seděli
v kuchyni a čajem a rozličnými dobrotami se zotavovali z přestálé
námahy a hrůz noci. Ne snad, že by bývalo páně Gilesovým zvykem povolovat nižším služebníkům příslušnou důvěrnost, neboť
k těm se obyčejně choval naopak spíš se vznešenou vlídností, která
ačkoli libá na poslech, přesto jim zároveň neomylně připomínala
jeho vyšší společenské postavení. Leč smrt, požár a loupež staví
všechny lidi sobě na roveň  a tak pan Giles seděl u kuchyňského
krbu s nohama nataženýma k mřížce a levou rukou se opíral o stůl,
kdežto pravou názorně dokresloval rozvláčné a podrobné líčení
loupeže, jemuž jeho posluchačstvo (najmě však kuchařka a panská,
které doplňovaly společnost) naslouchalo s bezdechým zájmem.
„Bylo asi kolem půl třetí,“ vykládal pan Giles, „ale nechtěl bych
přísahat, že nebylo spíš krapet ke třetí, když jsem se probudil, a jak
jsem se na posteli obrátil, asi tak nějak (tu se pan Giles otočil na
židli a přetáhl si přes sebe cíp ubrusu, který měl znázorňovat pokrývku), najednou se mi zdá, že slyším nějaký šramot.“
Když vyprávění dospělo k tomuto bodu, kuchařka zbledla a požádala panskou, aby zavřela dveře; ta zase požádala Brittlese, ten
požádal klempíře a ten se stavěl, že neslyší.
„Že slyším nějaký šramot,“ opakoval pan Giles. „V první chvíli si
povídám, nějaké mámení, a už jsem se šikoval zase zaspat, když
vtom vám slyším ten šramot znova a zřetelně.“
„Jaký šramot?“ zeptala se kuchařka.
„Něco jako praskání,“ odpověděl pan Giles a rozhlédl se po společnosti.
„Spíš jako kdyby někdo strouhal železnou tyčkou po struhátku
na muškátový oříšek,“ nadhodil Brittles.
„To až když jste to slyšel vy, prosím,“ opáčil pan Giles, „ale v tu
chvíli to bylo nějaké praskání. Tak jsem odhrnul pokrývku,“ pokračoval Giles a přeložil cíp ubrusu zpátky, „posadil jsem se v posteli
a poslouchám.“
 263 
Kuchařka a panská vyjekly unisono: „Šmarjá!“ a přitáhly si židle
blíž k sobě.
„To jsem to už slyšel docela jasně,“ ujal se opět slova pan Giles.
„Povídám si: ‚Někdo se dobývá do dveří nebo do okna, co budem
dělat? Vzbudím toho chudáka Brittlese a zachráním ho, aby ho
nezavraždili v posteli  jinak mu třeba,‘ povídám si, ‚podříznou krk
od pravého ucha až k levému a vůbec o tom nebude vědět.‘“
Tu se oči všech obrátily na Brittlese, který upřel zrak na řečníka
a civěl na něj, ústa dokořán otevřená a v obličeji vyjevený výraz
bezmezné hrůzy.
„Tak jsem odhodil pokrývku,“ pokračoval pan Giles, odmrštil
ubrus a velice soustředěně se zahleděl na kuchařku a na panskou,
„potichu jsem vylezl z postele, natáhl jsem si “
„Jsou tu dámy, pane Gilesi!“ připomněl mu šeptem klempíř.
„ střevíce, pane,“ dořekl pan Giles s tváří k němu otočenou a se
silným důrazem na prvém slově, „popadl jsem nabitou pistoli, co
vždycky bereme večer nahoru s košem jídelního stříbra, a po špičkách jsem došel do jeho pokoje. ‚Brittlesi,‘ povídám, když jsem ho
probudil, ‚nelekejte se!‘“
„To jste řekl,“ potvrdil Brittles přiškrceným hlasem. „‚Jsme myslím,
Brittlesi, synové smrti,‘ povídám,“ pokračoval Giles, „‚ale nelekejte se.‘“
„A lekl se?“ zeptala se kuchařka.
„Ani trošičku,“ odpověděl pan Giles. „Byl tak chladnokrevný  no,
skoro tak chladnokrevný jako já.“
„Být na jeho místě já, určitě bych byla ten moment umřela,“ poznamenala panská.
„Vy jste ženská,“ opáčil Brittles již maličko kurážněji.
„Brittles má pravdu,“ potvrdil pan Giles a pochvalně pokývl hlavou, „od ženské by se nic jiného nedalo čekat. Ale my, protože jsme
muži, jsme vzali zhaslou lucerničku, co stála u Brittlese na patce,
a v černočerné tmě jsme tápali dolů ze schodů  asi nějak takhle.“
 264 
Pan Giles se zdvihl ze svého místa a udělal dva kroky se zavřenýma očima, aby své líčení doprovodil příslušným činem, ale
vtom sebou najednou prudce škubl, stejně jako ostatní společnost,
a chvatně se zase vrátil na svou židli. Kuchařka a panská vyvřískly.
„To bylo zaklepání,“ konstatoval pan Giles s předstíraným absolutním klidem. „Jděte někdo otevřít.“
Nikdo se nehnul.
„Zdá se to trochu divné, neobvyklé, v takovou časnou hodinu
slyšet zaklepání,“ pokračoval pan Giles a obhlížel bledé obličeje,
které ho obklopovaly, sám s tváří bílou jako křída, „ale otevřít se jít
musí. Slyšíte, někdo!“
Při posledních slovech pohlédl pan Giles na Brittlese, ale tento
mladý muž, poněvadž od přirozenosti skromný, si o sobě pravděpodobně myslil, že je nikdo, a proto se asi domníval, že se dotaz
nemůže vůbec týkat jeho; buď jak buď, neodpověděl ani slovem.
Pan Giles vyslal prosebný pohled ke klempíři, ale ten najednou
usnul. Ženy ovšem nepřicházely v úvahu.
„Kdyby snad Brittles raději otevřel v přítomnosti svědků,“ pravil
pan Giles po krátkém mlčení, „milerád mu půjdu jednoho dělat.“
„Já taky,“ připojil se klempíř, který se stejně najednou probudil,
jako předtím usnul.
Za těchto podmínek Brittles kapituloval, a když se společnost
poněkud uklidnila objevem (učiněným po otevření okenice), že už
je bílý den, vydala se po schodech nahoru, psi v čele. Obě ženy, které
se bály zůstat v suterénu, uzavíraly průvod. Na radu pana Gilese
se všichni velmi hlasitě bavili, aby každou špatně smýšlející osobu
venku upozornili, že je jich velký počet, a jako mistrovský diplomatický tah, který se zrodil v mozku téhož vynalézavého pána, vydatně
štípali v síni psy do ocasu, aby je vydráždili k zuřivému štěkotu.
Když učinili tato předběžná opatření, pověsil se pan Giles klempíři na ruku jako klíště (aby jim neutekl, jak se roztomile vyslovil)
 265 
a vydal patřičný povel k otevření dveří. Brittles rozkazu uposlechl 
a celá hrůza a nebezpečí, jež spatřil hlouček služebnictva, bázlivě
nakukujícího jeden druhému přes rameno, byl ubohý malý Oliver
Twist, neschopný slova a vysílený, který jen zdvihl své těžké oči
a němě se doprošoval slitování.
„Chlapec!“ zvolal pan Giles a chrabře odstrčil klempíře dozadu.
„Co to má s tou  hm?  Aha  honem, Brittlesi  podívejte se  nepoznáváte?“
Brittles, který musil ustoupit za dveře, měl‑li je otevřít, ihned
hlasitě vykřikl, jakmile Olivera spatřil. Vzápětí popadl pan Giles
hocha za jednu nohu a ruku (naštěstí ne za tu zraněnou), vtáhl ho
rovnou do síně a tam ho pustil jako pytel na podlahu.
„Tady ho máme!“ zavřeštěl nahoru na schody Giles, rozčilený na
nejvyšší míru. „Chytli jsme jednoho z těch zlodějů, madam! Chytli
jsme zloděje, slečno! Je raněný, slečno! To já ho střelil, slečno,
a Brittles mi svítil.“
„Lucernou, slečno!“ křikl Brittles a přiložil si ze strany k ústům
dlaň, aby se hlas donesl dál.
Obě služebné se rozběhly po schodech do patra zvěstovat novinu, že pan Giles dopadl lupiče, a klempíř se zatím pilně zabýval
pokusem přivést Olivera k vědomí, aby snad nezemřel dříve, než
ho budou moci pověsit. Doprostřed všeho toho hluku a zmatku
najednou zazněl líbezný ženský hlas a v mžiku vřavu utišil.
„Gilesi!“ zašeptal hlas z plošinky nad schody.
„Tady jsem, slečno,“ přihlásil se pan Giles. „Nelekejte se, prosím,
nic se mi dohromady nestalo. Ani se moc zoufale nebránil, slečno!
Brzy viděl, že na mě nestačí!“
„Tiše!“ napomenula ho mladá dáma. „Takhle mi tetičku vylekáte
víc než předtím ti zloději. Je ten ubožák hodně zraněný?“
„Hrozně těžce, slečno,“ odpověděl Giles s nepopsatelným uspokojením.
 266 
„Vypadá, slečno, jako by už měl duši na jazyku,“ zařval Brittles
stejným způsobem jako předtím. „Nechtěla byste se na něj přijít
sem podívat, slečno, pro případ, že by dodělal?“
„Tiše, prosím vás, buďte tak hodný!“ odvětila dáma. „Počkejte
v klidu jen okamžíček, než promluvím s tetou.“
Krokem stejně tichým a mírným jako její hlas dívka křepce odběhla. V krátkosti se vrátila s příkazem, že mají zraněného opatrně
odnést nahoru do pokoje pana Gilese a Brittles že má osedlat poníka a okamžitě zajet do Chertsey a odtamtud co nejrychleji poslat
strážníka a lékaře.
„Ale nechcete se na něj dřív podívat, slečno?“ zeptal se pan
Giles s takovou pýchou, jako kdyby Oliver byl nějaký vzácný pták
s nádherným peřím, kterého obratně sundal. „Ani jenom mrknout,
slečno?“
„Teď ne, ani za nic na světě,“ odpověděla mladá dáma. „Ubožák!
Prosím vás, Gilesi, jednejte s ním šetrně, mně k vůli!“
Starý služebník zvedl k dívce, když se obracela k odchodu, oči
tak plné pýchy a obdivu, jako by to bylo jeho vlastní dítě. Potom se
sehnul k Oliverovi a pomohl ho odnést nahoru s péčí a starostlivostí
téměř ženskou.
 267 
Kapitola dvacátá devátá
Obsahuje první uvedení mezi obyvatele domu,
do něhož se Oliver uchýlil
V hezkém pokoji  hezkém, ač jeho zařízení dýchalo spíš starosvětským pohodlím než novodobou elegancí  seděly dvě dámy u stolu,
bohatě prostřeného k snídani. Pan Giles, oblečený s úzkostlivou péčí
od hlavy k patě v černém, jim přisluhoval. Zaujal stanoviště asi na
půl cestě mezi příborníkem a jídelním stolem a s tělem vypjatým do
plné výše, s hlavou pohozenou dozadu a docela malilinko přikloněnou ke straně, s levou nohou kousek vykročenou a s pravou rukou
zasunutou za vestu, zatímco v levičce, která mu visela volně po
boku, držel tác, vypadal jako člověk prostoupený velice příjemným
vědomím vlastních předností a důležitosti.
Jedna z obou dam byla věku již značně pokročilého, ale vysoký
lenoch dubového křesla, v němž seděla, nebyl o nic přímější než
ona. Oblečena se svrchovanou uhlazeností a přesností v někdejším
stylu, pozoruhodně obměněném některými nepatrnými ústupky
současnému vkusu, které staromódnost její toalety spíše roztomile
podtrhávaly, než aby jí ubíraly na působivosti, seděla majestátně
s rukama složenýma na stole před sebou. Oči (jejichž jas stáří zkalilo jen pramálo) upírala pozorně na svou mladou společnici.
Mladší dáma byla v nejlíbeznějším rozpuku ženského jara 
v onom věku, o němž se lze bez rouhání domnívat, že vstupují‑li
vůbec kdy andělé z dobrodějného úradku božího do smrtelné
schránky, jistě přebývají v takové, jako byla ona.
Nepřekročila ještě sedmnáctý rok. Linie měla tak štíhlé a křehké,
tak jemné a něžné, tak čisté a krásné, že se zdálo, jako by jejím
živlem nebyla vůbec země, ani pozemští drsní tvorové vhodnými
 268 
druhy pro ni. Ba i ten bystrý duch, který jí zářil z hlubokých modrých očí a jehož pečeť nesla celá její ušlechtilá hlava, jako by se stěží
shodoval s jejím věkem i tímto světem. A přesto proměnlivý výraz
roztomilosti a srdečné nálady, tisícerá světla, která jí pohrávala
v tváři a nezanechávala v ní jediný stín, a především úsměv, ten
přívětivý šťastný úsměv, byly stvořeny pro domov a pokoj a štěstí
rodinného krbu.
Pilně se věnovala drobným úkonům stolování. Když náhodou
zvedla oči právě v okamžiku, kdy ji starší dáma pozorovala, čtverácky si poodhrnula vlasy, které měla prostě spletené nad čelem,
a vložila do svého zářivého pohledu takový výraz oddanosti a bezelstné něhy, že vidět ji blažení nebešťané, byli by se usmívali.
„A Brittles už bude pryč dobře přes hodinu, že?“ zeptala se stará
dáma po chvíli mlčení.
„Hodinu a dvanáct minut, madam,“ odpověděl pan Giles, když si
ověřil čas pohledem na stříbrné hodinky, které vytáhl za černou
stužku.
„Ten je vždycky pomalý,“ podotkla stará dáma.
„Brittles byl vždycky pomalý chlapec, madam,“ konstatoval přisluhující stolník. A mimochodem, přihlédneme‑li k tomu, že Brittles
byl pomalý chlapec již déle než třicet let, nezdálo se nijak zvlášť
pravděpodobné, že z něho kdy bude chlapec rychlý.
„Je to s ním myslím čím dál tím horší místo lepší,“ řekla starší
dáma.
„Je to od něho opravdu neomluvitelné, jestli se cestou zdržuje
hrou s nějakými jinými chlapci,“ poznamenala mladá dáma s úsměvem.
Pan Giles zjevně uvažoval, je‑li vhodné, aby si také sám dovolil
uctivý úsměv, když vtom k zahradní brance přihrčela koleska a z ní
vyskočil tlustý pán, rozběhl se rovnou ke dveřím, nějakým záhadným způsobem vnikl rychle do domu a vpadl do pokoje, div že pana
Gilese i s jídelním stolem neporazil na hromadu.
 269 
„Něco takového jsem v životě neslyšel!“ zvolal tlustý pán. „Drahá
paní Maylieová  můj ty bože  ještě ke všemu v nejhlubší noci  co
živ jsem něco takového neslyšel, co živ ne!“
S těmito projevy účasti stiskl tlustý pán oběma dámám ruku
a potom si ke stolu přitáhl židli a tázal se, jak se jim vede.
„Divím se, že nejste mrtvé  dočista mrtvé strachy,“ pravil tlustý
pán. „Proč jste jenom nevzkázaly? Božínku, můj čeledín by tady
býval v minutce a já taky a můj pomocník by byl přiběhl s nadšením! Vůbec každý, to se rozumí, za takových okolností! Jeje, jeje! Tak
neočekávaně! A ještě ke všemu v nejhlubší noci!“
Doktora zřejmě obzvlášť těžce znepokojovalo, že loupež byla neočekávaná a že se o ni pachatelé pokusili v noci, jako kdyby u pánů
lupičské profese bylo ustáleným zvykem přistupovat k výkonu
praxe v pravé poledne a dva tři dny předem ohlásit svou návštěvu
poštou.
„A vy, slečno Rózo,“ pravil doktor a obrátil se k mladé dámě, „co
živ “
„Ach jistěže, samozřejmě,“ skočila mu do řeči Róza, „ale máme
tady nahoře jednoho ubožáka, co by tetička ráda, abyste se na něj
podíval.“
„No ovšem,“ přisvědčil doktor, „už vím, to se rozumí. Jak jsem
slyšel, bylo to vaše dílo, Gilesi.“
Pan Giles, který právě horlivě srovnával čajové šálky do patřičné
polohy, se silně začervenal a řekl, že měl tu čest.
„Že čest?“ opáčil doktor. „Hm, ani nevím  možná že skolit zloděje
v kuchyňce je stejně čestné jako skolit protivníka na dvanáct kroků.
Co když on vypálil do vzduchu a vy jste se bil jako v souboji, Gilesi?“
Pan Giles, který považoval takový zlehčující názor na věc za nespravedlivý pokus ubrat mu na slávě, uctivě odpověděl, že se sice
pro člověka jeho postavení nehodí o tom soudit, ale že se opravdu
domnívá, že pro toho druhého to není žádný žert.
 270 
„I kuš, svatá pravda!“ zvolal doktor. „Kde ho máte? Doveďte mě
k němu. Až půjdu dolů, paní Maylieová, ještě se tady stavím. Tohle
že je to okýnko, kterým vlezl dovnitř, he? No ne, to bych nikdy nevěřil!“
Za nepřetržitého hovoru zamířil s panem Gilesem po schodech
nahoru. A mezitímco stoupá po schodech a celou cestu hovoří,
můžeme čtenáři prozradit, že pan Losberne, místní ranhojič známý v okruhu deset mil kolem jako „doktor“, ztloustl spíš z dobré
nálady než z dobrého živobytí a byl tak laskavý a srdečný a nadto
i výstřední starý mládenec, že by druhého takového žádný badatel
pod sluncem nenašel ani na prostoře pětkrát větší.
Doktorova nepřítomnost trvala mnohem déle, než si sám představoval i než očekávaly obě dámy. Z kolesky mu přinesli velkou
plochou skříňku a potom velmi často klinkal ložnicový zvonek
a služebnictvo si mohlo po schodech nohy uběhat, z kterýchžto
všech známek se právem soudilo, že se nahoře děje něco důležitého.
Konečně se přec vrátil a v odpověď na starostlivý dotaz po pacientově stavu se zatvářil velmi tajemně a zavřel za sebou pečlivě dveře.
„Tohle je vskutku mimořádný případ, paní Maylieová,“ prohlásil
doktor, který zůstal stát u dveří a opřel se o ně zády, jako by chtěl,
aby se nedaly otevřít.
„Snad není v nebezpečí?“ zeptala se stará dáma.
„Hm, to by za daných okolností ani nic tak mimořádného nebylo,“
odpověděl doktor, „ale myslím, že není. Už jste toho zloděje viděla?“
„Ne,“ opáčila stará dáma.
„Ani jste o něm nic bližšího neslyšela?“
„Ne.“
„Prosím o prominutí, madam,“ vložil se do hovoru pan Giles, „ale
už jsem vám o něm chtěl všechno povědět, když vtom zrovna přišel
doktor Losberne.“
Skutečnost byla taková, že se pan Giles nemohl zpočátku odhodlat k otevřenému přiznání, že postřelil pouhého chlapce. Na jeho
 271 
statečnost se sneslo tolik chvály, že ani za živý svět nemohl odolat,
aby s vysvětlením neposečkal oněch několik slastných minut, po
něž se skvěl na samém vrcholku krátké slávy neohroženého odvážlivce.
„Róza se chtěla jít na toho člověka podívat,“ řekla paní Maylieová,
„ale já o tom nechtěla ani slyšet.“
„Hm!“ zabručel doktor. „Na jeho vzhledu není nic zrovna strašlivého. Měla byste nějakou námitku proti tomu, jít se na něj podívat
v mé přítomnosti?“
„Kdyby to bylo nutné,“ odpověděla stará dáma, „tak jistě ne.“
„Pak tedy myslím, že to nutné je,“ pravil doktor. „V každém případě určitě vím, že kdybyste to odložila, hluboce byste potom litovala,
že jste to neudělala hned teď. Je úplně klidný a vede se mu dobře.
Dovolte  smím prosit, slečno Rózo? Nemusíte mít ani nejmenší
strach, za to vám ručím svou ctí!“
 272 
Kapitola třicátá
Vypráví, co si o Oliverovi myslili noví návštěvníci u jeho lože
S hojným řečným ujišťováním, že je zločincův zjev příjemně překvapí, si doktor provlekl ruku mladé dámy pod paždím, a když pak
volné rámě nabídl paní Maylieové, nadmíru obřadně a důstojně je
vedl po schodech nahoru.
„Tak,“ řekl doktor pošeptmu, když lehounce otáčel klikou u dveří
jedné ložnice, „teď tedy uslyšíme, co si o něm myslíte. Není sice
zrovna nejčerstvěji oholený, ale přes to přese všechno nevypadá
vůbec divoce. Moment, prosím! Nejdřív se ještě s dovolením podívám, jestli je schopný přijmout návštěvu.“
Postoupil před ně a nahlédl do pokoje. Potom jim pokynul, aby
vešly, a když vstoupily, zavřel za nimi dveře a vzápětí jemně odhrnul
záclonu u postele. A na ní místo urputného, zarostlého rabiáta, na
jehož tvář byly připraveny, spatřily ležet pouhé dítě  zmořené bolestí a vysílením a pohřížené do hlubokého spánku. Zraněná paže,
ovázaná a uložená v dlahách, mu ležela křížem přes prsa; hlava mu
spočívala na druhé ruce, kterou napůl zakrývaly dlouhé vlasy, jak
se rozestřely po polštáři.
Počestný medikus zadržoval rukou záclonu a mlčky přihlížel
snad minutu, snad dvě. Mezitímco takto pacienta pozoroval, mladší
dáma tichounce proklouzla kolem, posadila se na židli stojící vedle
lůžka a shrnula Oliverovi vlasy z obličeje. Jak se přitom nad něj
nachýlila, skanuly mu na čelo její slzy.
Hoch sebou pohnul a ze spánku se usmál, jako by tyto známky
soucitu a útrpnosti byly vzbudily nějakou příjemnou snovou vidinu
lásky a něhy, jíž v životě nepoznal. Podobně úryvek líbezné melodie
nebo zurčení vody v lesní tišině, či vůně květiny, nebo vyslovení zná-
 273 
mého slova někdy náhle vyvolá matnou vzpomínku na výjev, který
se v tomto životě nikdy neudál  vzpomínku, která se rozplyne jako
dech; kterou jako by bylo probudilo nějaké krátké rozpomenutí na
šťastnější bytí dávno minulé; kterou ani sebevětším vypětím vůle
již nikdy nedokáže mysl znovu přivolat.
„Co to má znamenat?“ zvolala starší dáma. „Tohle ubohé dítě
přece nikdy nemohlo být pomocníkem lupičů!“
„Nepravost,“ povzdechl si ranhojič a spustil opět záclonu, „se
zabydluje v mnoha chrámech  a kdo může říci, že sličná schránka
ji nebude hostit?“
„Ale v takovém mladičkém věku!“ namítla Róza.
„Slečinko moje drahá,“ opáčil ranhojič a truchlivě přitom pokyvoval hlavou, „stejně jako smrt, ani zločin se neomezuje výhradně na
staré a sešlé. Až tuze často si vybírá oběti právě mezi nejmladšími
a nejhezčími.“
„Ale snad nevěříte  bože, snad doopravdy nevěříte, že tenhle
křehký hoch byl dobrovolným společníkem nejhorších vyvrhelů
lidské společnosti?“ zhrozila se Róza.
Ranhojič potřásl hlavou s výrazem, který prozrazoval jeho obavu, že to věru možné je, a když návštěvnice upozornil, že by mohli
pacienta rušit, odvedl je do vedlejšího pokoje.
„Ale i kdyby býval opravdu ničemný,“ pokračovala Róza, „jen pomyslete, jak je mladý! Pomyslete, že třeba nikdy nepoznal mateřskou lásku
ani útulnost domova  že třeba trpěl špatným zacházením a bitím
nebo hladem a ty že ho vehnaly do jednoho houfu s lidmi, kteří ho
pak donutili k hanebnostem. Teto, tetičko drahá, pro smilování boží,
pomyslete na tohle, dřív než jim dovolíte, aby to nemocné dítě odvlekli
do vězení, protože to by v každém případě bylo hrobem všech nadějí,
že by se kdy mohl napravit. Ach, jakože mě milujete a víte, že jsem při
vaší dobrotě a lásce nikdy nepocítila svou sirobu, ale jinak že bych ji
možná byla trpce pociťovala a byla stejně bez pomoci a bez ochrany
jako tohle ubohé dítě, slitujte se nad ním, dřív než bude pozdě!“
 274 
„Ty moje děvenko zlatá,“ odpověděla starší dáma a přivinula si
plačící dívku k ňadrům, „snad si nemyslíš, že bych mu zkřivila jen
jediný vlásek na hlavě?“
„To ne!“ vyhrkla Róza zaníceně.
„No ovšem, to jistě ne,“ přisvědčila stará dáma. „Moje dny se pomalu schylují ke konci  a kéž se mi dostane milosrdenství, jako já
ho osvědčuji druhým! Co mohu udělat, pane, abych ho zachránila?“
„Nechte mě přemýšlet, madam,“ odpověděl doktor, „nechte mě
přemýšlet.“
Pan Losberne si strčil ruce do kapes a několikrát se prošel po
pokoji sem a tam; co chvíli se přitom zastavoval, pohupoval se na
špičkách a strašlivě se mračil. A kolikrát zvolal „Už to mám!“ a „Ne,
nemám!“, tolikrát opět obnovil svou mračnou procházku, až se
konečně zastavil nadobro a takto se vyslovil:
„Jestli mi dáte bezvýhradné a neomezené zplnomocnění, abych
si Gilese a toho chlapečka Brittlese vzal na paškál, myslím, že bych
už nějakou cestu našel. Vím, že Giles je věrný poctivec a starý rodinný sluha  ale vy mu to můžete tisícerým způsobem vynahradit
a mimoto ho ještě odměnit, že je takový znamenitý střelec. Nemáte
nic proti tomu?“
„Ledaže by se našel nějaký jiný prostředek, jak to dítě uchránit,“
odpověděla paní Maylieová.
„Jiný není,“ prohlásil doktor. „Absolutně není, zaručuju se vám
svým slovem.“
„Pak vám tedy tetička tu plnou moc uděluje,“ řekla Róza a slzy se
jí mísily do úsměvu, „ale, prosím vás, nebuďte na ty ubožáky tvrdší,
než je nezbytně zapotřebí.“
„Vy si myslíte, jak se zdá,“ opáčil doktor, „že každý kromě vás,
slečno Rózo, má dnes sklon jednat tvrdě. Jen bych si přál, v zájmu
všeho dorůstajícího mužského pokolení vůbec, aby vás ve stejně
přístupné a rozněžnělé náladě zastihl první přijatelný mládenec,
který se bude dovolávat vašeho porozumění. A stokrát škoda, že
 275 
nejsem mladý, abych mohl hned na místě využít tak příznivé příležitosti k tomu, jako je přítomná chvíle.“
„Jste stejně velký chlapec jako ten chudinka Brittles,“ odpověděla
zruměnělá Róza.
„No,“ řekl doktor a srdečně se rozesmál, „to není nic zvlášť těžkého. Ale abychom se vrátili k našemu hochovi. K hlavnímu bodu naší
dohody teprve přijdeme. Asi tak za hodinu se podle mého nejspíš
probudí, a třebaže jsem tomu tupohlavému strážníkovi dole řekl, že
se s hochem nesmí hnout ani na něj mluvit, protože by to ohrozilo
jeho život, myslím, že my si s ním bez nebezpečí pohovořit můžeme.
No a kladu si tedy tuhle podmínku  že ho ve vaší přítomnosti vyslechnu, a jestli podle toho, co nám řekne, usoudíme, a mně se podaří
váš chladný rozum uspokojivě přesvědčit, že to je opravdový a skrz
naskrz zkažený špatenka (což je víc než možné), že ho bez veškerého
dalšího zasahování, aspoň z mé strany, ponecháme jeho osudu.“
„To ne, teti!“ žebronila Róza.
„To ano, teti!“ opáčil doktor. „Tedy platí?“
„Není možné, aby to byl zarytý ničema,“ odporovala Róza. „To je
úplně nemožné.“
„Výborně, budiž,“ chytil se toho doktor, „a z toho důvodu byste
měly tím spíš na můj návrh přistoupit.“
Nakonec uzavřeli dohodu i v tomto bodě a potom se zúčastněné
strany posadily a čekaly, poněkud netrpělivě, až se Oliver probudí.
Trpělivosti obou dam bylo souzeno podstoupit delší zkoušku,
než na jakou se podle předpovědi pana Losberna připravily; plynula totiž hodina za hodinou, ale Oliver stále tvrdě spal. Byl už vlastně
večer, než jim dobrácký doktor teprve přinesl zvěst, že se Oliver konečně zotavil natolik, aby se s ním mohlo promluvit. Hoch je velmi
nemocný a od ztráty krve zesláblý, řekl, ale jeho mysl hoří takovou
nedočkavostí se s něčím svěřit, že pokládá za lepší tu příležitost mu
poskytnout než trvat na tom, aby zůstal až do zítřka do rána v klidu,
jak by jinak byl nařídil.
 276 
Sezení trvalo dlouho. Oliver jim líčil celou svou prostou historii
a často musil pro bolest a nedostatek sil ve vyprávění ustat. Byl to
strašlivý zážitek, když v ztemnělém pokoji poslouchali nemocné
dítě, zemdleným hlasem zevrubně podávající předlouhý výčet běd
a neštěstí, které mu přivodila lidská krutost. Ach kdybychom jen ve
chvíli, kdy utiskujeme a týráme své bližní, alespoň jedinou myšlenkou pomněli truchlivých důkazů lidské scestnosti, které jako hustá
a těžká mračna stoupají sice pomalu, ale neméně jistě k nebesům,
aby později na naše hlavy odvetou dštily svou pomstu  kdybychom
si v obrazotvornosti alespoň na jediný okamžik poslechli hlasy zemřelých, jejichž nesmrtelné svědectví nemůže udusit žádná moc
ani žádná pýcha smést  kde by pak bylo všechno to ubližování
a bezpráví, utrpení, bědy, krutost a zlo, jež s sebou přináší každičký
den života!
Toho večera urovnaly Oliverovi polštář vlídné ruce  a když
usnul, bděla nad ním něha a ctnost. Cítil takový klid a blaženost,
že byl hotov bez zareptání zemřít.
Sotvaže tento závažný rozhovor skončil a Oliver se opět uložil
k odpočinku, už doktor  když si nejdřív otřel oči a zároveň je přitom zatratil za to, že mu najednou nějak selhávají  pospíchal do
přízemí, aby se pustil do pana Gilese! A když v přízemních pokojích
nikoho nenašel, přišlo mu na mysl, že by se jednání dalo možná
s lepším účinkem zahájit v kuchyni, a proto také do kuchyně zamířil.
V této dolní sněmovně domovního parlamentu bylo shromážděno ženské služebnictvo, pan Brittles, pan Giles, klempíř (jemuž se
dostalo zvláštního pozvání, aby se odměnou za prokázané služby
pro zbytek toho dne s nimi poměl) a strážník. Posledně uvedený pán
měl mohutnou hůl, mohutnou hlavu, mohutný obličej a mohutné
šněrovací boty  a vypadal, jako kdyby již také byl požil přiměřeně
velkou dávku piva, jak tomu i vskutku bylo.
Rušné příhody uplynulé noci byly zjevně dosud na přetřesu,
neboť když doktor vešel, pan Giles zrovna zeširoka vykládal o své
 277 
duchapřítomnosti a pan Brittles se džbánkem piva v ruce všechno
dosvědčoval ještě dříve, než to jeho nadřízený vůbec vyslovil.
„Jen klidně seďte!“ řekl jim doktor a mávl chlácholivě rukou.
„Děkujeme, pane,“ odpověděl pan Giles. „Naše paní si, prosím,
přála, abych dal k dobru trochu piva, a protože jsem na svůj pokojíček neměl nejmenší náladu, pane, a měl jsem chuť na společnost,
popíjím svoje pivo tady mezi nimi.“
Brittles zahájil tiché sborové brumlání, které mělo hromadně
vyjádřit, jaké vespolné potěšení čerpají dámy i pánové z páně
Gilesovy blahovůle. Pan Giles se s protektorským výrazem rozhlédl
po společnosti, jako by chtěl říci, že dokud se budou patřičně chovat,
nikdy je neopustí.
„Jak se daří pacientovi teď navečer, pane?“ otázal se Giles.
„Nijak zvlášť,“ odpověděl doktor. „Obávám se, že jste si s tímhle
nadrobil pěknou kaši, pane Gilesi.“
„Snad tím nechcete říct, doufám,“ pravil pan Giles, cely roztřesený,
„že umře, pane? Kdybych si to měl myslet, tak by mě už nadosmrti
život netěšil. Nikdy bych přece nechtěl takového chlapce usmrtit 
nikdy, pane, a tuhle Brittles také ne  ani za všechno stříbro v celém
hrabství.“
„O tohle tady nejde,“ prohlásil doktor tajuplně. „Pane Gilesi, jste
dobrý protestant?“
„Ano, prosím, pevně doufám,“ zajíkal se pan Giles, který silně
zbledl.
„A co jste vy, chlapče?“ vyrazil doktor s přísnou otázkou na Brittlese.
„Proboha, pane!“ zhrozil se Brittles a divoce sebou škubl. „Já
jsem  to samé jako pan Giles, prosím.“
„Pak mi tedy povězte tohle,“ pravil doktor, „vy oba, vy oba!
Troufáte si odpřisáhnout, že ten hoch nahoře je tentýž hoch, kterého dnes časně ráno prostrčili tím okýnkem? Ven s tím, mluvte!
Honem! Čekáme na vás.“
 278 
Doktor, který byl podle všeobecného mínění jedním z nejdobráčtějších tvorů pod sluncem, pronesl tuto výzvu tónem tak strašlivě hněvivým, že Giles a Brittles, beztak již z piva i rozčilení značně
popletení, vypoulili jeden na druhého oči, jako když do nich hrom
uhodí.
„Dejte laskavě dobrý pozor na jejich odpověď, strážníku, ano,
prosím?“ zahovořil znovu doktor a zároveň nadmíru vážným gestem hrozil ukazováčkem a klepal si jím na kořen nosu, aby si zajistil,
že onen hodnostář uplatní veškerý svůj ostrovtip. „Možná že se
z toho něco vyklube, ani to nebude dlouho trvat.“
Strážník se zatvářil, jak uměl nejmoudřeji, a chopil se hole svého
úřadu, která si dosud lhostejně hověla v koutě u krbu.
„Povšimněte si, prosím, že tady jde o prostou otázku totožnosti,“
dodal doktor.
„Tak, tak, pane, ba právě,“ přisvědčil strážník za úporného kašlání,
neboť zrovna do sebe ve spěchu obrátil zbytek piva a trocha mu
zaskočila do koláčové dírky.
„Za prvé tedy máme dům, do kterého se vloupají zloději,“ pokračoval doktor, „a dva muži zahlédnou v oblaku dýmu ze střelného
prachu a ve všem tom zmatku z vyděšení a okolní tmy na zlomek
vteřiny nějakého hocha. A za druhé hned ráno potom přijde do jednoho a téhož domu nějaký hoch, a protože má náhodou ovázanou
ruku, tíž mužové se ho brachiálním násilím zmocní  kterýmžto
činem ho nebezpečně ohrozí na životě  a přísahají, že to je ten
zloděj. Nuže, otázka zní, zdali tento fakt ony muže k tomu opravňuje
čili nic  a ne‑li, v jaké situaci se ocitají?“
Strážník mudrcky přikývl a prohlásil, že jestli na tohle není zákon, rád by věděl, na co je.
„Ptám se vás ještě jednou,“ zahřímal doktor, „můžete slavnostní
přísahou potvrdit, že to je tentýž hoch?“
Brittles se podíval nerozhodně na pana Gilese; pan Giles se podíval nerozhodně na Brittlese; strážník si přiložil dlaň k uchu, aby
 279 
pochytil odpověď; obě ženy a klempíř se nahnuli kupředu a dychtivě poslouchali; doktor se bystře rozhlížel; vtom zacinkal zvonek
u branky a v témž okamžiku zahrčela venku kola.
„To je patrola!“ zvolal Brittles, kterému se podle všeho zdání
velice ulevilo.
„Kdože?“ vykřikl na něj doktor, teď na oplátku vyděšený zase on.
„Policajti z Bow Street, prosím,“ odpověděl Brittles a chopil se
svíčky. „Já a pan Giles jsme pro ně ráno poslali.“
„Cože?“ zařval doktor.
„Ano, prosím,“ odpověděl Brittles, „vzkázal jsem pro ně po kočím
od dostavníku a jen se divím, že nepřijeli dřív.“
„Že jste vzkázal, vy? Pak sper ďas ty vaše  pomalé dostavníky
tady! A dost!“ uťal doktor řeč a již odcházel.
 280 
Kapitola třicátá prvá
Zahrnuje kritickou situaci
„Kdo je?“ zeptal se Brittles, když maličko pootevřel domovní dveře,
na nichž ponechal řetěz zaklesnutý, a při svíčce zacloněné rukou
nakoukl škvírou ven.
„Otevřte,“ odpověděl nějaký muž venku, „tady policejní úředníci
od soudu v Bow Street, co jste pro ně dnes poslali.“
Brittles, tímto ujištěním velmi uklidněný, otevřel dveře dokořán
a spatřil korpulentního muže v zimním plášti, který bez jediného
dalšího slova vešel dovnitř a na rohožce si otřel boty tak chladnokrevně, jako kdyby tam bydlil.
„Jenom někoho pošlete, mladý muži, aby zastal mého kolegu,
buďte tak hodný, jo?“ řekl policista. „Sedí venku v kolesce a hlídá
herku. Nebo tady máte nějakou kůlnu, kam byste ji mohl na takových pět deset minut zavézt?“
Když Brittles přisvědčil a rovnou na žádané stavení ukázal,
korpulentní muž zamířil zpátky k zahradní brance a pomohl svému
společníkovi kolesku zavézt, přičemž jim Brittles, samým obdivem
až rozčilený, k tomu svítil. Jakmile vůz uložili, vrátili se opět do
domu, a když je Brittles zavedl do salónku, oba odložili plášť i klobouk a ukázali svou pravou podobu.
Ten, který klepal na dveře, byl statná osoba prostřední výšky,
něco kolem padesátky, s lesklými černými vlasy, hodně krátce
přistřiženými, s šístky, kulatým obličejem a pronikavýma očima.
Druhý byl zrzavý, kostnatý muž v holínkách, s tváří značně ošklivou
a s pršatým nosem zlověstného vzhledu.
„Řekněte principálovi, že tady je Blathers a Duff, jo?“ pravil statnější muž, uhladil si rukou vlasy a položil na stůl želízka. „Á! Dobrý
 281 
večír, vašnosti. Mohl bych si s vámi promluvit pár slovíček mezi
čtyřma očima, jestli dovolíte?“
To platilo panu Losbernovi, který právě vešel do pokoje; týž pán
v odpověď pokynul Brittlesovi, aby se vzdálil, a když přivedl obě
dámy, zavřel dveře.
„Zde je paní domu,“ řekl pan Losberne a lehce ukázal na paní
Maylieovou.
Pan Blathers se uklonil. Na vyzvání, aby se posadil, odložil klobouk na podlahu, sedl si a pokynul Duffovi, aby učinil podobně.
Posledně jmenovaný pán podle všeho nebyl natolik zvyklý dobré
společnosti nebo se v ní necítil natolik ve své kůži  jedno nebo
druhé  a než se s všelijakým poškubáváním a vrtěním nohama
usadil, s jistými potížemi si vecpal knoflík hole do úst.
„No, co se teda tejče toho vloupání tady, vašnosti,“ začal Blathers.
„Jaké jsou okolostojíčnosti?“
Pan Losberne, který zjevně chtěl získat čas, líčil všechny podrobnosti velmi obšírně a s mnohými okolky. Pánové Blathers a Duff se
přitom tvářili náramně šalamounsky a chvílemi na sebe navzájem
pokyvovali hlavou.
„To se rozumí, nemůžu ještě říct nic určitého, až jak tu práci
uvidím,“ pravil Blathers, „ale moje mínění už předem je  nevídáno,
tolik si prozradit troufám  že tohle neprovedl žádný balík. He,
Duffe?“
„Rozhodně ne,“ souhlasil Duff.
„A abychom pro informaci dam slovo balík přeložili, patrně tím
myslíte, jak se domnívám, že ten loupežný pokus neudělal žádný
venkovan, ano?“ pravil s úsměvem pan Losberne.
„Tak jest, vašnosti,“ přisvědčil Blathers. „To je všechno, co o tom
vloupání víte, jo?“
„Všechno,“ potvrdil doktor.
„No a co je s tím chlapcem  ty řeči, co vede služebnictvo?“ zeptal
se Blathers.
 282 
„Vůbec nic,“ odpověděl doktor. „Jeden z těch vyjukaných sluhů
si prostě z ničeho nic vzal do hlavy, že ten hoch má s tím pokusem
o vloupání do domu něco společného. Ale to je hloupost  čirý nesmysl.“
„Jestli jo, tak se to moc lehko vyřídí,“ poznamenal Duff.
„Docela správně, co říká,“ potvrdil Blathers a zároveň souhlasně
přikyvoval hlavou a pohrával si nedbale s želízky, jako by to byl pár
kastanět. „Kdo je ten hoch? Jak to vysvětluje, co o sobě udává? Kde
se tady vůbec vzal? Přece nespadl z nebe, vašnosti, no ne?“
„To samozřejmě ne,“ opáčil doktor a znepokojeně mrkl po obou
dámách. „Znám jeho celou historii, ale o tom si můžeme promluvit
za chvilku. Nejdřív byste se myslím rádi podívali na místo činu, kde
to zloději zkoušeli  nemám pravdu?“
„Jistěže,“ souhlasil pan Blathers. „Nejlíp, když nejdřív ohledáme
terén a potom vyslechnem služebnictvo. Takový je taky obvyklý
pořádek, jak se při vyšetřování postupuje.“
Opatřili tedy světla a vzápětí se pánové Blathers a Duff v doprovodu místního strážníka, Brittlese, Gilese a zkrátka každého, kdo
kde byl, odebrali do komory na konci chodby a podívali se okénkem
ven; potom obešli po pažitu dům a podívali se okénkem dovnitř;
potom si dali podat svíčku, aby si mohli prohlédnout okenici; potom lucernu, aby mohli sledovat šlápoty; potom vidle, aby mohli
prošťárat křoví. Když s tím za bezdechého zájmu všech diváků byli
hotovi, vrátili se opět do domu a podrobili pana Gilese a Brittlese
melodramatickému předvedení jejich účasti na dobrodružných příhodách minulé noci, což ti zopakovali asi šestkrát za sebou, poprvé
si navzájem odporujíce nikoli ve víc než v jednom důležitém bodě
a naposledy nikoli ve víc než ve dvanácti. Jakmile dospěli k tomuto
vyvrcholení, vyklidil Blathers a Duff pokoj a vedli spolu dlouhou
poradu s takovou tajností a vážností, že po těchto stránkách by
proti ní konzultace věhlasných lékařských kapacit o nejspletitějším
medicínském problému byla pouhou dětskou hrou. Doktor mezitím
 283 
v silném znepokojení mysli rázoval po vedlejším pokoji sem a tam
a paní Maylieová a Róza ho se starostlivým výrazem sledovaly.
„Na mou čest,“ vzdychl si, když se po mnoha velmi prudkých
obrátkách konečně zastavil, „dobrá rada drahá!“
„Přece kdybychom těm lidem,“ ozvala se Róza, „věrně zopakovali,
co nám ten ubohý chlapec o sobě vypravoval, určitě by to muselo
stačit k jeho očištění.“
„O tom moc pochybuju, má drahá slečinko,“ namítl doktor a zakroutil hlavou. „Nevěřím, že by ho to očistilo, ani u nich, ani u soudních hodnostářů vyššího stupně. Řekli by, co je vlastně zač? Poběhlík!
Když se to jeho povídání posuzuje z hlediska čistě profánních názorů
a pravděpodobností, pak to je historka moc podezřelá.“
„Ale vy jí přece věříte, ne?“ přerušila ho Róza.
„Já ano, třeba je tak hrozně divná,“ odvětil doktor, „a jsem možná
starý hlupák, že jí věřím. Ale přesto přese všechno nemyslím, že to
je zrovna nejvhodnější historka pro protřelého policistu.“
„Proč ne?“ tázala se Róza.
„Proto, má sličná inkvizitorko,“ odpověděl doktor, „že viděna
jejich očima má hodně škaredých slabin  chlapec může prokázat
jen ty části, které vypadají špatně, a nic z toho, co vypadá pěkně.
Zatrolení chlapíci, nedají pokoj, dokud u všeho nevědí svoje proč
a nač, a nic neuznají za samozřejmé! Přece vidíte, podle vlastního
doznání žil poslední čas mezi bandou zlodějů; jednou ho strážník
přivedl na policejní stanici pro obvinění, že se na nějakém pánovi
dopustil kapesní krádeže; z domu toho pána ho banda násilně odvedla do baráku, který nemůže popsat ani ukázat, ba dokonce nemá
ani nejmenší ponětí o jeho poloze. Sem do Chertsey ho přivedou, ať
chce nebo nechce, dva mužové, kteří si ho zřejmě nesmírně oblíbili 
prostrčí ho oknem, aby vyloupil dům  a potom, na truc zrovna
v ten okamžik, kdy se chystá vzbouřit obyvatele domu a tak udělat
právě to, co by ho naveskrz ospravedlnilo, mu najednou do cesty
vletí takové popletené stolnické nemehlo a postřelí ho! Docela jako
 284 
schválně, aby si chlapec jó nemohl svou situaci ani krapet polepšit!
Copak to všechno nevidíte?“
„Samozřejmě vidím,“ přikývla Róza s úsměvem, platícím doktorově ohnivosti, „ale pořád v tom nevidím nic, co by svědčilo o vině
toho ubohého dítěte.“
„Ne, to se rozumí, nevidíte!“ odsekl doktor. „Ach ty zlaté ženské
oči! Ať pro dobré či zlé, u žádného problému jaktěživo nevidí nic
než jednu stránku  a to vždycky tu první, která se jim naskytne.“
Když vyslovil tento poznatek získaný zkušeností, strčil si doktor ruce do kapes a znovu začal měřit délku pokoje tempem ještě
rychlejším než předtím.
„Čím víc o tom přemýšlím,“ řekl doktor, „tím jasněji vidím, že z toho
vyplynou jenom nekonečné trampoty a potíže, jestli těmhle mužům
prozradíme skutečnou historii toho chlapce. Ručím za to, že jí nebudou věřit  a i když mu nakonec nemůžou nic udělat, přece jen, jak
se jednou ta historie vytáhne na světlo a budou se veřejně přetřásat
všechny pochybnosti, které se na ni sesypou, rozhodně to bude závažně na překážku vašemu lidumilnému záměru uchránit ho utrpení.“
„Ale co si tedy počnem?“ zabědovala Róza. „Božínku, božínku,
proč jen pro ty lidi posílali!“
„Věru proč?“ rozčilila se paní Maylieová. „Být po mém, ani za živý
svět jsem je nevolala.“
„Nevidím jinou možnost,“ pravil pan Losberne, když si konečně
s jakýmsi zoufalým klidem sedl, „než že to musíme zkusit a prorazit
s drzým čelem. Účel je dobrý, a proto světí prostředky. Chlapec jeví
silné příznaky horečky a jeho zdravotní stav nedovoluje žádnou další
rozmluvu s ním  to je jedna pomoc. Musíme z toho vytlouct, co se
dá, a jestli to přesto dopadne špatně, nebude to naše vina… Volno!“
„Tak vašnosti,“ řekl Blathers, když s kolegou v patách vešel do
pokoje, a nepromluvil slovo dál, dokud za sebou řádně nezavřel
dveře. „Tohle nebyla scuknutá věc.“
„A co to, k ďasu, je, scuknutá věc?“ vyhrkl netrpělivě doktor.
 285 
„My říkáme loupeži scuknutá, dámy,“ vysvětloval Blathers a otočil se k ženám, jako by jejich nevědomosti litoval, ale doktorovou
opovrhoval, „když v ní má prsty služebnictvo.“
„Nikdo je v tomhle případě nepodezíral,“ poznamenala paní
Maylieová.
„Nejvejš pravděpodobně ne, dámo,“ odpověděl Blathers, „ale přes
všecko v tom prsty mít mohli.“
„Právě proto tím spíš,“ dodal Duff.
„Shledáváme, že to byl pracant z města,“ pokračoval Blathers
v hlášení, „protože styl a provedení jsou prvotřídní.“
„Elitní, hotová krása,“ připojil tlumeným hlasem Duff.
„Byli na to dva,“ hovořil dál Blathers, „a měli s sebou kluka  to je
jasné z rozměrů okna. To je prozatím všecko, co můžem říct. Jestli
dovolíte, podíváme se hned na toho mládenečka, co máte nahoře.“
„Snad by jim přišlo vhod, nejdřív se krapet něčeho napít, ne, paní
Maylieová?“ nadhodil doktor a tvář se mu rozjasnila, jako by ho
právě byla napadla nějaká nová myšlenka.
„To jistě, ovšem!“ zvolala dychtivě Róza. „Jestli si přejete, ihned
vám posloužím.“
„Hm, děkuju vám, slečno,“ řekl Blathers a přejel si rukávem od
kabátu ústa, „je to žíznivá práce, tahle naše služba. Co bude, to bude,
slečno, co máte po ruce  jen se kvůli nám neobtěžujte.“
„Tak co byste nejraději?“ zeptal se doktor a zamířil za mladou
dámou k příborníku.
„Krapítek šňáby28, vašnosti, jestli to vyjde na jedno,“ odpověděl
Blathers. „Taková jízda zLondýna, dámo, to jeden nějak prostydne! Ajá
mám zkušenost, že pálenka vždycky ještě nejspíš člověku zahřeje osrdí.“
Toto zajímavé sdělení platilo paní Maylieové, která je také velmi
blahosklonně kvitovala. Mezitímco jí je Blathers podával, vyklouzl
doktor z pokoje.
28  Kořalka. Pozn. red.
 286 
„Jojo, dámy,“ pravil pan Blathers, který nedržel vinnou sklenku
za nožičku, nýbrž ji uchopil palcem a ukazováčkem levé ruky za
spodek a tak si ji zvedl před prsa, „už jsem v životě viděl pěknou
řádku podobných meloušků.“
„Třeba ta chmátka29 v té zapadlé uličce v Edmontonu, Blathersi,“
napomohl kolegově paměti pan Duff.
„To bylo něco na tenhle způsob, viďte?“ opáčil pan Blathers. „To
tenkrát proved Chickweed Skoba, ten to udělal.“
„Od začátku to pořád připisujete jemu,“ namítl Duff, „ale povídám
vám, udělal to Šmat Jezule. Skoba s tím neměl o nic víc co dělat než
já.“
„Ale jděte,“ odsekl pan Blathers. „Přece vím, co vím. Snad se ale
pamatujete na ten případ, jak Skoba přišel o peníze, jo? To byla
senzace, co! Lepší než román, aspoň než co jsem kdy přečet já!“
„Jak to bylo?“ vyzvídala Róza ve snaze podpořit u nevítaných
návštěvníků každý příznak dobré nálady.
„To byla loupež, dámo, na jakou by hned tak nikdo nepřipad,“ řekl
Blathers. „Tenhle Chickweed Skoba “
„Skoba znamená tolik co Nosáč, dámo,“ přerušil ho Duff.
„To přec ví dáma taky, to se rozumí, no ne?“ ptal se důrazně
pan Blathers. „Vy, kolego, byste pořád člověku skákal do řeči! Tak
teda ten Chickweed Skoba, dámo, byl hospodský někde támhle
u Battlebridge a měl v té hospodě sklep, kam se nachodila pěkná
kopa mladých lordů koukat na kohoutí zápasy a jezevčí dranice
a podobně, a moc enteligentně byly všecky ty zábavy vedený, anžto
jsem je sám často viděl. Tenkrát ještě nepatřil k cechu a jednou
v noci vám mu ukradli tři sta sedumadvacet zlatých guineají v plátěném pytlíku  uprostřed noci mu ho z ložnice vyfouk nějaký čahoun
s černou klapkou na oku, co byl schovaný pod postelí, a jen lup
shrábl, bez okolků vyskočil z okna. To bylo jen na jedno patro vyso29  Krádež. (Ze staršího argotu.) Pozn. překl.
 287 
ko. Vedl si při tom moc čiperně. Ale Skoba byl taky čipera, a jen ho
ten frmol probudil, už vyletěl z postele, popadl bouchačku a střelil
po něm. Tím vzbouřil sousedstvo a v tu ránu propuklo pozdvižení
a všichni se hnali s křikem za ním. Když se konečně krapet porozhlídli, viděli, že Skoba toho lupiče trefil, celou cestu až k nějakému
plaňkovému plotu, pěkný kousek daleko, se táhla krvavá stopa, ale
tam ji ztratili. Ale zkrátka byl i s prachama v prachu a následkem
toho se jméno pana Chickweeda, plně koncesovaného hostinského,
octlo v Ouředním věstníku mezi jinými bankrotáři. A sháněly se
milodary a pořádaly sbírky a punktovalo se nevímco všechno ve
prospěch toho ubožáka, který si tu ztrátu bral ukrutně k srdci a tři
nebo štyry dny bloumal bez cíle po ulicích a tak zoufale si rval vlasy,
že se moc lidí bálo, aby si snad nešáh na život. A jeden den vám
najednou přijde k nám na stanici, jako když ho honí, a má privátní
rozhovor s naším soudcem a ten po dlouhým jednání klepne na
zvonek a dá si k sobě zavolat Jema Spyerse (Jem byl čipernej policista) a povídá mu, aby se sebral a pomoh panu Chickweedovi
chytit zloděje, co mu vyloupil dům. ‚Spyersi,‘ povídá Chickweed,
‚já ho viděl včera ráno jít kolem mého domu.‘  ‚A proč jste se za
ním nepustil a nepopad ho za límec?‘ ptá se Spyers.  ‚Bylo mi,
jako když do mě hrom uhodí, byl byste se ve mně krve nedořezal,‘
povídá ten chudák, ‚ale určitě ho dostanem, protože mezi desátou
a jedenáctou večír šel kolem znova!‘ Jen to Spyers uslyšel, hned si
po kapsách rozstrkal nějaký to čistý prádlo a hřebínek, to jako pro
případ, že by se tam třeba musel den dva zdržet, a už s ním jde
a usadí se pěkně u jednoho okna v hospodě za tou nízkou červenou záclonkou, klobouk na hlavě, ouplně připravený na avízo ve
vteřince vyletět ven. Pozdě večír si tam tak pokuřoval fajfku, když
vtom z ničeho nic Chickweed najednou zařve: ‚Tamhle je! Chyťte ho!
Chyťte ho! Zloděj! Vraždá‑á‑á!‘ Jem Spyers je natotata venku a tam
vidí Chickweeda, jak na celý kolo křičí a uhání pryč ulicí. Spyers
se pustí za ním, Chickweed upaluje dál, lidi se obracejí, kdekdo
 288 
řve ‚Zloději!‘ a sám Chickweed celou dobu bez ustání vřeští jako
pominutý. Spyers ho ztratí na chviličku z očí, jak Chickweed zahýbá
za roh, potom zahne Spyers jako střela za ním, vidí malý hlouček
lidí a vletí mezi ně: ‚Kterej to je?‘  ‚Hrome!‘ povídá Chickweed. ‚Zase
jsem ho ztratil!‘ To byla prapodivná okolnost, ale nebylo po něm
ani vidu ani slechu, a tak se teda vrátili zase do hospody. Druhý
den ráno se Spyers zase posadil na svoje staré místo a za záclonkou
znovu číhal po čahounovi s černou klapkou na jednom oku, až jeho
zas rozbolely oči obě. Nakonec se už neudržel a musel je zavřít, aby
si minutku odpočaly  a jen je zavřel, v tom samým momentě slyší
Chickweeda zařvat: ‚Támhle je!‘ Znova teda vyletí ven a upaluje
a Chickweed je o půl ulice napřed  a když uběhli dvakrát delší kus
než den předtím, ten zloděj zase nikde! To se pak stalo ještě párkrát,
až se jedna polovička sousedů nechala slyšet, že pana Chickweeda
okradl sám rohatý, který si z něho teď tropí šašky, a druhá, že se prý
chudák pan Chickweed ze samého zármutku pominul.“
„A co říkal Jem Spyers?“ zeptal se doktor, který se krátce po začátku vyprávění vrátil do pokoje.
„Jem Spyers,“ pokračoval policista, „dlouho neříkal vůbec nic a jenom všechno poslouchal  jenže tak, aby nebylo poznat, že poslouchá  a to dokazovalo, že svému řemeslu rozumí. Ale jednou ráno
najednou vešel do šenku, vytáhl tabatěrku a povídá: ‚Chickweede,
už jsem vypátral, kdo tu krádež proved.‘  ‚Jistě?‘ povídá Chickweed.
‚Ach drahej Spyersi, jen mi dopřejte, ať se mu pomstím, a spokojeně
umřu! Ach drahej Spyersi, kdo je ten lotr?‘  ‚Koukejte,‘ povídá Spyers
a nabídl mu šňupeček, ‚už dost té komedie! Udělal jste to sám.‘ Ataky
že jo  a že z toho ještě ke všemu vytřískal pěknou hromádku peněz  a nikdo by mu na to nebyl jaktěživo přišel, kdyby to nebyl tak
ukrutně přeháněl s tou starostí, aby udržel zdání neviny!“ zakončil
pan Blathers, postavil skleničku na stůl a zacinkal želízky o sebe.
„Opravdu velice zvláštní,“ poznamenal doktor. „A teď, je‑li vám
libo, můžete jít nahoru.“
 289 
„Jestli je libo vám, prosím,“ opáčil pan Blathers. A těsně v patách
za panem Losbernem vystoupili oba policisté do pokoje, kde ležel
Oliver; v čele průvodu kráčel pan Giles s rozžatou svíčkou.
Oliver sice až dosud dřímal, ale vypadal nyní hůř a byl rozpálenější, než se zdál kdy od rána. S doktorovou pomocí se mu podařilo
na chviličku v posteli posadit a hleděl na neznámé lidi úplně nechápavě, vůbec nevěděl, co se děje  ba zdálo se, jako by se ani nemohl
rozpomenout, kde vlastně je, ani co se s ním odehrálo.
„Tohle je ten mládeneček,“ pravil pan Losberne hlasem sice tichým, ale přesto tónem velmi důrazným, „poraněný dnes ráno ze
samostřílu, když z nějaké klukoviny neoprávněně přelezl na pozemek pana Tentononc  hm, jak se jen jmenuje, je to tady kousek
za humny , který přišel sem do toho domu požádat o pomoc a na
kterého se ihned vrhl tento velemoudrý pán s tou svíčkou v ruce
a jednal s ním tak surově, že ho vážně ohrozil na životě, jak mohu
jako lékař dosvědčit.“
Pánové Blathers a Duff se podívali na pana Gilese, těmito slovy
doporučeného jejich pozornosti. Zmatený stolník poulil oči z nich
na Olivera a z Olivera na pana Losberna s nesmírně směšným výrazem, v němž se mísil strach s rozpaky.
„Snad to naposledy nechcete popírat?“ vyjel si doktor, když s citem opět pokládal Olivera na polštář.
„Všechno jsem udělal jen  jen v nejlepším úmyslu, pane!“ odpověděl Giles. „Rozhodně jsem myslel, že to je ten hoch, jinak bych se
ho nebyl vůbec dotknul. Nejsem přece necita, to nemám v povaze,
pane.“
„Který hoch jste myslel, že to je?“ zeptal se starší policista.
„Od těch lupičů, pane!“ odpověděl Giles. „Ti  ti s sebou zaručeně
měli hocha.“
„Hm? A myslíte si to ještě teď?“ vyptával se Blathers.
„Co jestli myslím ještě teď?“ opáčil Giles s očima nepřítomně
vypoulenýma na tazatele!
 290 
„Jestli myslíte, že je to ten samý hoch, vy trumbero,“ odsekl netrpělivě Blathers.
„Nevím  doopravdy nevím,“ soukal ze sebe Giles s žalostným
výrazem. „Přísahat bych na to nemohl.“
„Ale co myslíte?“ ptal se dál pan Blathers.
„Nevím, co si mám myslet,“ odpověděl nebohý Giles. „Nemyslím,
že to je ten hoch  vlastně jsem skoro jistý, že to není on. Přece víte,
že to nemůže být on.“
„Není ten člověk opilý, pane?“ obrátil se Blathers s otázkou na
doktora.
„Jste vy mi popleta věru k pohledání!“ řekl Duff s nejhlubším
pohrdáním na adresu pana Gilese.
Za této krátké rozmluvy zkoumal pan Losberne nemocnému
puls; nyní však vstal ze židle u postele a poznamenal, že mají‑li
pánové od policie v té věci ještě nějaké pochybnosti, bude jim snad
libo přejít vedle do pokoje a vyslechnout Brittlese.
Policisté se podle jeho návrhu zařídili a přeložili jednání do
sousedního pokoje, kde potom pan Brittles, když si ho zavolali,
zapletl sebe i svého v úctě chovaného nadřízeného do tak úžasné
motanice nových rozpaků a nemožností, že nepřispěla k podstatnému objasnění žádného jiného faktu než toho, že sám podlehl silné
mystifikaci  arci s výjimkou jeho tří prohlášení; že by toho pravého
hocha nepoznal, ani kdyby ho před něj tu chviličku postavili, že za
něho pokládal Olivera jedině proto, poněvadž to o něm tvrdil pan
Giles, a že se pan Giles právě před chviličkou v kuchyni přiznal, že
začíná mít velký strach, jestli se trošku neunáhlil.
Mezi jinými důmyslnými dohady vyvstala i otázka, zdali pan Giles
vůbec někoho postřelil, a po prohlédnutí sesterské pistole  párové
k té, z níž vypálil, se ukázalo, že neobsahuje žádný nebezpečnější náboj než střelný prach ucpaný papírovou zátkou, kterýžto objev učinil
značný dojem na všechny kromě doktora, který z ní asi před deseti
minutami kulku odstranil. Ale na nikoho neudělal větší dojem než
 291 
na samého pana Gilese, který se už několik hodin mučil strachem, že
smrtelně poranil svého bližního, a proto se nyní této nové domněnky
dychtivě chytil a nejvyšší měrou ji podporoval. Nakonec policisté,
kteří se již dál o Olivera nijak valně nestarali, nechali v domě pouze
chertseyského strážníka a sami se odebrali k odpočinku pro tu noc
do obce; slíbili, že druhý den ráno zase přijdou.
Druhý den ráno se roznesla pověst, že v kingstonské šatlavě sedí
dva muži a hoch, v noci dopadení za podezřelých okolností, a proto
také pánové Blathers aDuff ihned odcestovali do Kingstonu. Řečené
podezřelé okolnosti se však po vyšetření scvrkly na tu jedinou skutečnost, že zadržení byli dopadeni při spaní ve stohu sena  což,
třebaže to je velký zločin, podléhá pouze trestu uvěznění a v milosrdných zracích anglického zákona, objímajícího v bezmezné lásce
veškeré královské poddané, se při nedostatku jakýchkoli dalších
svědectví nepokládá za uspokojivý důkaz, že se spáč nebo spáči
dopustili násilné loupeže a tím se vystavili nebezpečí trestu smrti.
Proto se pánové Blathers a Duff vrátili stejně moudří, jako odjížděli.
Zkrátka a dobře, po troše dalšího zkoumání a spoustě dalšího
mluvení se dal jeden sousední smírčí soudce snadno pohnout, aby
přijal společnou záruku paní Maylieové a doktora Losberna na to, že
se Oliver dostaví k soudu, bude‑li kdy předvolán, a potom se Blathers
a Duff, odměnění nakonec dvěma guinea, vrátili do Londýna, v názoru na předmět své výpravy nikoli jednotní; posledně jmenovaný pán
se po zralé úvaze všech okolností klonil k víře, že loupežný pokus
má na svědomí Šmat Jezule, kdežto první byl stejně ochotně hotov
přiznat plnou zásluhu za to slavnému panu Chickweedovi Skobovi.
Mezitím se Oliver za vespolné péče paní Maylieové, Rózy a dobrosrdečného pana Losberna pomalu zotavoval a sílil. Vyslyší‑li kdy
nebe vroucí modlitby, tryskající ze srdce překypělého vděčností 
a ne‑li, které modlitby tedy ano?  pak se jim požehnání, jež na
jejich hlavu svolávalo to osiřelé dítě, vlévala do duše a oblažovala
je mírem a štěstím.
 292 
Kapitola třicátá druhá
O šťastném životě, který pro Olivera začal v kruhu laskavých přátel
Oliver nechuravěl ani lehce, ani neměl trampot málo. K bolesti
a nepohyblivosti spojené se zraněnou rukou se z ležení na mokré
a studené zemi přidala horečka prostřídaná zimničnou třesavkou,
která se ho držela mnoho týdnů a zle ho sebrala. Ale konečně se
přece jen začal ponenáhlu zotavovat a občas ze sebe mohl vypravit
pár uslzených slov a projevit, jak hluboce pociťuje dobrotu obou
láskyplných dam a jak vroucně touží, aby jim mohl, až se uzdraví
a opět zesílí, svou vděčnost dokázat skutky; alespoň něčím, co by
jim ukázalo, jakou láskou a úctou jeho srdce překypuje; čímkoli
třeba sebemenším, co by jim potvrdilo, že svou ušlechtilou laskavost nevyplýtvaly nadarmo, nýbrž že ten ubohý hoch, kterého jejich
lidumilnost vysvobodila z útrap nebo zachránila před smrtí, celým
srdcem i duší dychtí jim sloužit.
„Chudáčku,“ řekla mu Róza, když se Oliver jednoho dne slabým
hlasem pokoušel pronést slova vděčnosti, která se mu drala na bledé rty, „budeš mít až dost příležitosti nám posloužit, jestli budeš
chtít. Jedeme na venkov a teta má v úmyslu vzít tě s sebou. Klid
toho zátiší tam, jeho čistý vzduch i všechny radosti a krásy jara tě
v několika dnech postaví na nohy. Budeme pro tebe mít spoustu
všelijakého zaměstnání, až budeš dost silný, abys tu námahu snesl.“
„Námahu?“ zvolal Oliver. „Ach drahá slečno, jen kdybych pro
vás mohl pracovat! Kdybych vám aspoň mohl k vaší spokojenosti
zalévat květiny nebo vám opatrovat ptáčky, nebo celý boží den vám
všechno oběhávat, abych vám udělal radost! Co bych za to dal!“
„Co bys za to dával,“ namítla slečna Maylieová s úsměvem, „už
jsem ti přece řekla, že pro tebe budeme mít spoustu všelijakého
 293 
zaměstnání! A jestli k naší spokojenosti vynaložíš jen polovinu té
námahy, co teď slibuješ, tak mi uděláš opravdu obrovskou radost.“
„Radost, slečno!“ zvolal Oliver. „Jste hrozně hodná, že to říkáte!“
„Uděláš mi větší radost, než ti dovedu povědět,“ ujišťovala mladá
dáma. „Už jen myšlenkou, že právě mé drahé dobré tetě náhoda
popřála zachránit někoho od takového smutného osudu, jaký jsi
nám vylíčil, by pro mě byla nevýslovné potěšení  ale vědomí, že
předmět její dobroty a soucitu je za to upřímně vděčný a oddaný,
mě bude blažit víc, než si vůbec dovedeš představit.  Rozumíš mi?“
otázala se a zahleděla se do Oliverovy zamyšlené tváře.
„Jistě, slečno, ano!“ vyhrkl dychtivě Oliver. „Jen jsem přemýšlel,
že jsem zrovna nevděčný.“
„Komu?“ zeptala se mladá dáma.
„Tomu hodnému pánovi a té milé staré hospodyni, co se o mě
tenkrát tak laskavě starali,“ odpověděl Oliver. „Kdyby věděli, jaký
jsem šťastný, určitě by je to potěšilo.“
„Ovšemže, to určitě,“ přisvědčila Oliverova dobroditelka, „a pan
Losberne už taky byl tak laskavý a slíbil, až prý budeš dost silný,
abys takovou cestu snesl, že tě k nim zaveze na návštěvu.“
„Opravdu, slečno?“ zvolal Oliver a tvář se mu jásavě rozzářila.
„Nevím, co si samou radostí počnu, až zas jednou ty jejich laskavé
obličeje uvidím!“
V krátké době se Oliver zotavil do té míry, aby mohl námahu
takové výpravy podstoupit. Jednoho rána tedy nasedl s panem
Losbernem do lehkého kočáru, který patřil paní Maylieové, a vydali
se spolu na cestu. Když dojeli k Chertseyskému mostu, Oliver náhle
silně zbledl a hlasitě vykřikl.
„Co je to s tím chlapcem?“ zvolal doktor, jako obyčejně hned celý
poplašený. „Vidíš něco  slyšíš něco  cítíš něco  co je?“
„Tamhle, pane!“ vyhrkl Oliver a ukázal z okna kočáru. „Ten dům
tamhle!“
 294 
„Jo vidím, co je s ním? Kočí, prrr! Zastavte tady!“ zvolal doktor.
„Tak co je s tím domem, přítelíčku, no?“
„Ti zloději  to je ten dům, co mě do něj zavedli!“ šeptal Oliver.
„I čerta!“ vykřikl doktor. „Hej, kočí! Pusťte mě ven! Otevřte mi!“
Ale než kočí stačil slézt z kozlíku, doktor se již tak nebo jinak
vyškrábal z kočáru sám, a když doběhl k opuštěnému baráku dole,
začal kopat do dveří jako zběsilý.
„Hoho!“ řekl šeredný hrbatý mužíček, který otevřel dveře tak
náhle, že se doktor pouhou setrvačností posledního kopance div
nesvalil do chodby před sebou. „Co je, o co jde?“
„O co jde?“ vykřikl doktor, ani okamžik se nerozmýšlel a popadl
mužíčka za límec. „O moc. Jde o loupež!“
„A půjde taky ještě o vraždu,“ odpověděl chladnokrevně hrbáč,
„jestli nedáte ty ruce pryč. Slyšíte mě?“
„Slyším,“ odpověděl doktor a důkladně svým zajatcem zatřepal.
„Kde je  hrom do toho chlapa, jak se ten lotr jmenuje  aha, Sikes,
to je ono. Kde je Sikes, ty zloději?“
Hrbáč vypoulil oči, jako by ho jímal bezmezný úžas a rozhořčení; potom se svižně vykroutil doktorovi z rukou, vysypal několik
strašlivých kleteb a ustoupil do domu. Než však stačil zavřít dveře,
proběhl doktor beze slůvka dohadování do pokoje a dychtivě se po
něm rozhlížel. Ale ani jediný kousek nábytku, ani jediná stopa něčeho, ať živého nebo neživého, ba ani poloha komor neodpovídala
Oliverovu popisu!
„Hej!“ řekl hrbáč, který ho bystře pozoroval. „Co to má znamenat,
že se takhle násilnicky derete do mého domu? Chcete mě oloupit,
nebo zavraždit? Jedno, nebo druhé?“
„Slyšel jste už v životě o někom, aby se za tím nebo za oním cílem
vypravil v dvojspřežném kočáře, vy staré, směšné strašidlo?“ opáčil
popudlivý doktor.
„Tak co tedy chcete?“ ptal se hrbáč důrazně. „Odklidíte se sám,
dřív než vám k tomu pomůžu? Táhněte!“
 295 
„Hned jak uznám za vhodné,“ řekl pan Losberne a nahlédl přitom
do druhého pokoje, který se stejně jako první ani v nejmenším nepodobal tomu, jak ho popsal Oliver. „Však já vás jednoho krásného
dne ještě dopadnu, příteli!“
„Jistě?“ zacenil se ohyzdný mrzák. „Kdybyste mě někdy hledal,
tak jsem tady. Nežiju tady nadarmo jako blázen a docela sám
posledních pětadvacet let, abych se vámi nechal vylekat. Tohle si
odpykáte, tohle si odpykáte!“ A po těch slovech se ten zpotvořený
skřet rozvřeštěl a rejdil po zemi jako vzteky pominutý.
„Tohle je strašně hloupé,“ zabručel si pro sebe doktor, „ten chlapec se musel zmýlit.  Tumáte! Strčte si to do kapsy a můžete se
zase zabednit.“ S těmi slovy hodil hrbáčovi minci a zamířil k vozu.
Hrbáč se táhl za ním až k dvířkům kočáru a celou cestu přitom
zlořečil a chrlil nejpustší kletby; když se však pan Losberne otočil,
aby dal pokyn kočímu, podíval se hrbáč do kočáru a vteřinku si
měřil Olivera pohledem tak ostrým a pronikavým, a zároveň i tak
vzteklým a mstivým, že na něj Oliver nemohl zapomenout, ať ve
spánku nebo ve bdění, ještě kolik měsíců potom. Hrbáč sypal své
nejstrašlivější kletby ustavičně dál, dokud se kočí neusadil opět na
kozlíku, a když už potom znovu ujížděli svou cestou, stále ho ještě
viděli kus za sebou, jak v záchvatu vzteklosti, ať již skutečné nebo
předstírané, dupe do země a rve si vlasy.
„Jsem osel!“ konstatoval doktor po dlouhém mlčení. „Věděls to
už dřív, Olivere?“
„Ne, prosím.“
„Tak to propříště nezapomeň.“
„Osel!“ opakoval doktor po dalším několikaminutovém mlčení.
„I kdyby to býval ten pravý dům a byli v něm ti praví darebáci, co
bych s nimi byl samojediný svedl? A kdybych i byl nakrásně pomoc
měl, nevidím, co dobrého bych tím byl pořídil, jedině to, že by to
bylo vedlo k mému vlastnímu odhalení a k nevyhnutelnému udání,
jakým způsobem jsem celou tu věc ututlal. Ale bylo by mi to patři-
 296 
lo. Ustavičně se namáčím do nějaké kaše, takové nebo makové, že
jednám z okamžitého popudu. Třeba by mi to bylo prospělo.“
Už tomu tak vskutku bylo, že náš znamenitý doktor po celý svůj
život nikdy nejednal jinak než z okamžitého popudu, a nebylo zrovna špatnou poklonou pro povahu oněch popudů, kterými se dával
strhnout, že nejen nezabředl do žádných mimořádných potíží ani
malérů, nýbrž požíval nejvřelejší úcty a vážnosti u všech, kdo ho
znali. Musíme‑li již přiznat pravdu, byl chviličku trochu rozladěný ze zklamání, že se mu nepodařilo opatřit důkazy podporující
Oliverovo vyprávění hned při první příležitosti, kdy měl čáku nějaké získat. Ale brzo se zase vzpamatoval, a když viděl, že Oliverovy
odpovědi na jeho otázky jsou stále stejně přímé a důsledné a že je
Oliver stále pronáší s touž mírou zřejmé upřímnosti a pravdivosti
jako kdy dřív, rozhodl se, že nadále již jeho odpovědím věnuje plnou
víru.
Poněvadž Oliver znal jméno ulice, kde pan Brownlow bydlil, mohli jet rovnou cestou tam. Když do ní kočár zatáčel, tlouklo Oliverovi
srdce tak prudce, že stěží mohl vůbec dýchat. „Tak, chlapče, který
je to tedy dům?“
„Ten! Ten!“ volal Oliver a dychtivě ukazoval z okna. „Ten bílý. Ach,
jeďte, prosím! Rychle, prosím, rychle! Je mi, jako bych měl umřít 
celý se z toho třesu.“
„Nono, no!“ řekl dobrák doktor a poklepal mu na rameno. „Hned
už je uvidíš a nebudou vědět radostí kudy kam, až tě spatří celého
a zdravého.“
„Ach, to doufám!“ zvolal Oliver. „Byli ke mně hrozně hodní  tak
hrozně, hrozně hodní na mě byli!“
Kočár drkotal dál. Zastavil se. Ne, to je špatný dům, ten vedlejší!
Kočár pár kroků popojel a znovu zastavil. Oliver zvedl oči k oknům
a slzy radostného očekávání mu kanuly crčkem po líci.
Leč běda! Bílý dům byl prázdný a v okně svítila cedule: „K pronajmutí.“
 297 
„Zaklepejte u druhého domu,“ křikl pan Losberne na kočího
a vzal Olivera pod paždím. „Co se stalo s panem Brownlowem, co
bydlíval vedle v domě, nevíte?“
Služebná nevěděla, ale prý se půjde zeptat. Za chviličku se vrátila
se zprávou, že pan Brownlow rozprodal všechen majetek a před
šesti nedělemi odjel do Západní Indie. Oliver sepjal ruce a malátně
se zvrátil na sedadlo.
„A jeho hospodyně odjela také?“ zeptal se pan Losberne po krátké přestávce.
„Ano, prosím,“ odpověděla služebná. „Starý pán, hospodyně a ještě jeden pán, co byl přítel pana Brownlowa, všichni odjeli společně.“
„Tak to otočte zpátky domů,“ řekl pan Losberne kočímu, „a žádné
zastavování a krmení koní, dokud nebudete z toho zatraceného
Londýna venku!“
„A co ten knihkupec, prosím, pane?“ zažebronil Oliver. „Trefím
tam, znám cestu. Pojeďte k němu, prosím vás! Pojeďte, pane, moc
prosím!“
„Můj chlapče ubohá, tohohle zklamání je už na jeden den dost,“
odmítl doktor. „Až dost pro nás oba. Jestli pojedeme k tomu knihkupci, určitě se ukáže, že buďto umřel, nebo si zapálil střechu nad
hlavou, nebo někam utekl. Ne, rovnou zpátky domů!“ A jak velel
doktorův okamžitý popud, domů také jeli.
Toto trpké zklamání způsobilo Oliverovi i uprostřed jeho štěstí
mnoho lítosti a zármutku, neboť v době nemoci se častokrát těšil přemítáním, co všechno mu asi řeknou pan Brownlow a paní
Bedwinová a jaká to bude úžasná radost jim povědět, kolik dlouhých
dnů a nocí strávil přemýšlením o všem, co pro něj udělali, a bědováním nad krutým odloučením od nich. V mnohých jeho nedávných
útrapách ho rovněž vzpružovala a posilovala naděje, že se konečně
bude moci v jejich očích očistit a vysvětlit jim, jak ho ti lupiči násilně
odvlekli, a nyní představa, že odjeli tak daleko a odnesli si s sebou
přesvědčení, že je podvodník a zloděj  přesvědčení, které možná
 298 
zůstane nevyvráceno až do jeho smrti  bylo téměř víc, než mohl
snést.
Tato okolnost však nezpůsobila v chování jeho dobroditelek
žádnou změnu. Po dalších čtrnácti dnech, když to pěkné teplé počasí začalo myslit opravdu vážně a každý strom i rostlina vyháněly
mladé lístky a bohaté květy, vykonaly všechny přípravy k odjezdu
z chertseyského domu na několik měsíců. Stříbro, které tak rozjitřilo Faginovu hrabivost, poslaly do bankovní úschovny, dům
ponechaly na starost Gilesovi a jedné služebné a potom odjely do
letní vilky nedaleko na venkově a Olivera vzaly s sebou.
Kdo dovede vylíčit radost a rozkoš, klid mysli a slastnou pohodu,
kterou neduživý hoch pociťoval v hojivém ovzduší vnitrozemské
vesnice, obklopené zelenými vrchy a hustými lesy? Kdo dovede
vypovědět, jak se scény míru a pokoje vsakují do mysli umořených
obyvatel stěsnaných a hlučných měst a hluboko do jejich uštvaných
srdcí vlévají svou vlastní svěžest? Je známo, že i takoví lidé, kteří
prožili lopotný život v uzavřené prostoře přelidněných ulic a nikdy
nebažili po změně, lidé, kterým se zvyk vskutku stal druhou přirozeností a kteří si časem téměř zamilovali každičkou cihlu i kámen
vyznačující těsné hranice jejich každodenních pochůzek, nakonec
zatoužili, když už po nich smrt vztahovala ruku, po jediném kratičkém pohledu na tvář přírody  a jen se přenesli daleko z místa
svých dosavadních bolestí a radostí, rázem jako by se převtělili do
nové existence. Jak se tak den ze dne došourávali do nějakého zeleného slunného ústraní, probouzel v nich pohled na oblohu a kopce
i roviny a třpytivou vodu takové vzpomínky, že měli pocit, jako by
jim jejich rychlý sklonek oslazovala předzvěst samého nebe, a nakonec klesli do hrobu stejně pokojně, jako jejich kalným a slabým
zrakům zmizelo slunce, jehož západ pozorovali z okna své osamělé
světnice sotva před několika hodinami! Vzpomínky, které vyvolává
pokojná venkovská krajina, nejsou z tohoto světa, ani nepramení
z jeho myšlenek a nadějí. Její ušlechtilý vliv nás možná naučí, jak
 299 
uvít čerstvé věnce na hroby těch, jež jsme milovali, možná že očistí
naše myšlenky a smete stará záští a nepřátelství  ale pod tím vším
doutná i v nejméně přemítavé mysli matné a polorozvité vědomí, že
takové city chovala již dlouho předtím v jakémsi dávném a dalekém
čase, vědomí, které vyvolává vznešenost myšlenky na daleké časy
příští a deptá veškerou pýchu a světskost.
Koutek, do kterého se uchýlili, byl rozkošný. Oliverovi, který
své dosavadní dny strávil mezi mrzkou chátrou a uprostřed hluku
a výtržností, připadalo, jako by se tam byl narodil do nového života.
Po zdech vilky se pnuly růže a kozí list, kolem kmenů stromů se
ovíjel břečťan a vzduch prosycovaly líbeznými vůněmi zahradní
květiny. Hned vedle byl malý hřbitůvek, nikoli přecpaný vysokými
nevzhlednými kamennými náhrobky, nýbrž posetý prostými mohylkami, porostlými svěžím drnem a mechem, pod nimiž odpočívali
staří vesničané. Oliver se tam často zatoulal  a když si představil
bídný hrob, v němž leží jeho matka, někdy se posadil a beze svědků
usedavě vzlykal; ale jakmile zdvihl oči k hlubině oblohy nad hlavou,
přestal si matku představovat ležící pod zemí a plakal pro ni sice
opravdově, ale bez bolesti.
Byl to blažený čas. Dny plynuly klidně a pokojně a noci s sebou
nepřinášely ani strach, ani starosti; žádné chřadnutí v ničemném
vězení ani společnost ničemných lidí; nic než příjemné a radostné
myšlenky. Každý den ráno docházel Oliver k bělohlavému starému
pánovi, který bydlil blízko u místního kostelíčka a který ho učil psát
a lépe číst a který mluvil tak přívětivě a dával si s ním tolik námahy,
že se Oliver mohl roztrhat samou snahou, jen aby se mu zavděčil.
Potom se buď procházel s paní Maylieovou a s Rózou a poslouchal
jejich hovory o knihách, nebo si někdy zase sedl někde v stinném
koutku blízko k nim a poslouchal, jak mladá dáma předčítá  u čehož by byl vydržel, třeba až by pro samou tmu nebylo vůbec vidět
na písmena. Potom si musel napsat úkol na příští den a u toho
sedával v malé světničce s vyhlídkou do zahrady a pilně na něm
 300 
pracoval, až se pomalu zšeřil večer, kdy se dámy opět chodívaly
projít a on s nimi; přitom poslouchal s takovou radostí všechno,
co povídaly, a tak ho blažilo, když zatoužily po nějaké květině, pro
kterou se musel někam vydrápat, nebo když zapomněly něco, pro
co jim mohl doběhnout, že si samou ochotou nikdy nepřipadal dost
rychlý. Když se pak setmělo úplně a vrátili se domů, mladá dáma se
obyčejně posadila k pianu a hrála nějakou líbeznou melodii nebo
tichým a jemným hlasem zpívala některou starou píseň, kterou
právě chtěla její teta slyšet. V takových chvílích se nezažíhaly svíce
a Oliver sedával u některého okna a naslouchal té líbezné hudbě
v úplném vytržení.
A co teprve, když přišla neděle! Jak docela jinak trávil ten den
proti tomu, jakým způsobem ho trávíval až dosud! A ke všemu jak
šťastně  jako všechny ostatní dny v ten věru blažený čas! Předně šli
ráno do toho kostelíčka, kde do oken šuměly zelené haluze a venku
zpívali ptáci a kam nízkým portálem vanul svěží libý vzduch a plnil
prostou budovu vonným dechem. Chudí lidé byli tak pečlivě oblečení a čistí a klečeli na modlitbách tak vroucně, že účast na společném
shromáždění pro ně zjevně byla radostí, a nikoli tíživou povinností;
a třebaže zpěv byl tak neumělý, byl procítěný a zněl (alespoň uším
Oliverovým) melodičtěji než všechno, co kdy v životě slyšel v kostele předtím. Potom byly zase procházky jako obyčejně a navíc četné
návštěvy v čistých domcích dělného lidu. A večer předčítal Oliver
z bible jednu dvě kapitoly, na které se celý týden pečlivě připravoval,
a výkon této povinnosti v něm budil hrdost a potěšení větší, než
kdyby býval sám duchovní.
Ráno býval Oliver na nohou už v šest hodin a brousil široko daleko po okolí a plenil meze, aby natrhal kytici polního kvítí; s plnou
náručí se potom vracel domů a stálo ho ještě mnoho péče a uvažování, než ji co nejpůsobivěji upravil k ozdobě ranního stolu. Rovněž
se staral o čerstvý žabinec pro ptáčky slečny Maylieové (kterýžto
předmět Oliver nastudoval pod zkušeným vedením obecního písa-
 301 
ře) a zdobil jím klece s opravdu znaleckým vkusem. Když pro ten
den opatřil ptáčky a vyšňořil klece, obyčejně se pro něj naskytla
nějaká menší dobročinná posílka, kterou měl ve vesnici vyřídit;
nebo nebylo‑li té, hrával se někdy na obecní louce báječný kriket;
nebo nebylo‑li toho, vždycky se našla nějaká práce na zahradě nebo
u kytiček, jíž se Oliver (který i tuto vědu studoval pod vedením
téhož učitele, zkušeného zahradníka) věnoval s upřímným zápalem,
až se konečně ukázala slečna Róza, a ta pak nezapomněla zahrnout
tisícerou chválou všechno, co vykonal.
Tak uplynuly tři měsíce; tři měsíce, které by v životě smrtelníka
hýčkaného vrcholnou přízní a milostí osudu snad bývaly nezkaleným štěstím, ale které v životě Oliverově byly čirou blažeností.
Při nejryzejší a nejpřívětivější šlechetnosti na straně jedné a při
nejopravdovější, nejvřelejší a nejprocítěnější vděčnosti na straně
druhé nebylo divu, že s koncem té krátké doby Oliver Twist v rodině
staré dámy a její neteře úplně zdomácněl a ty že vroucí oddanost
jeho mladého a citlivého srdce oplácely tím, že byly na něj hrdé
a zamilovaly si ho.
 302 
Kapitola třicátá třetí
V níž štěstí Oliverovo a jeho přátel utrpí náhlý otřes
Jaro uběhlo jako voda a přišlo léto. Byla‑li vesnice zpočátku krásná, tonula nyní v plné záři a hýřivosti své nádhery. Vysoké stromy,
které v časnějších měsících vypadaly seschlé a holé, zatím vzkypěly
mocným životem a zdravím, a jak rozpínaly zelenou náruč nad žíznivou zemí, měnily nechráněná a obnažená místa v lahodná zákoutí,
stopená v hluboký a příjemný stín, odkud byla vyhlídka do širého
kraje, zalitého sluncem, který se prostíral vůkol. Země se oděla
svým nejtřpytnějším zeleným hávem a vydechovala do vzduchu
své nejsytější vůně. Rok byl na vrcholu rozkvětu a síly, všechno
radostně bujelo.
Ale v malé vilce plynul život stále týmž klidným chodem a mezi
jeho obyvateli vládla stále táž jasná pohoda. Oliver se už dávno
pozdravil a značně zesílil; ale ať zdravý nebo nemocný, nic to neměnilo na jeho vřelých citech k těm, v jejichž kruhu žil, ačkoli se tak
s city přemnohých lidí leckdy stává. Byl to stále týž mírný, příchylný
a oddaný tvor, jako býval v čase, kdy bolest a utrpení vyčerpávaly
jeho síly a kdy s každou sebemenší úsluhou a úlevou byl závislý na
těch, kdo ho opatrovali.
Jednou večer podnikli delší procházku, než mívali ve zvyku jindy, neboť den byl neobyčejně parný; večer byl krásný, měsíc zářil
jako rybí oko a zvedl se lehký větřík, který neobyčejně osvěžoval.
Róza byla ve zvlášť znamenitém rozmaru a tak za veselého hovoru
šlapali a šlapali, až se procházka protáhla o hodný kus za jejich
obvyklou mez. Protože paní Maylieová pocítila únavu, vrátili se
domů již volnějším krokem. Mladá dáma pouze odhodila prostý
klobouček a jako obyčejně usedla k pianu. Několik minut se roztr-
 303 
žitě probírala klávesami a potom přešla v tichou a hluboce vážnou
melodii  a mezitímco ji hrála, zaslechli zvuk, jako kdyby plakala.
„Rózo, děvenko!“ ozvala se starší dáma.
Róza neodpověděla, nýbrž pouze maličko zrychlila tempo hry,
jako by ji ta slova byla vyburcovala z nějakých bolestných myšlenek.
„Rózo moje zlatá!“ zvolala paní Maylieová, chvatně vstala a sklonila se k ní. „Co to znamená? Ty pláčeš! Dítě moje drahé, co tě trápí?“
„Nic, tetičko, nic,“ odpověděla dívka. „Nevím, co to je  nedovedu
to popsat, ale cítím “
„Snad nejsi nemocná, má zlatá?“ přerušila ji paní Maylieová.
„Ne, ne! I kde, nejsem!“ odporovala Róza a mezi řečí se třásla,
jako by ji rozráželo nějaké hrozné mrazení. „Za chviličku mi bude
líp. Zavřete to okno, prosím vás!“
Oliver hbitě vyhověl její žádosti. Ve snaze zburcovat se opět
k bývalé veselosti zkusila dívka zahrát nějakou živější píseň  ale
prsty jí zůstaly bezmocně ležet na klávesách. Zakryla si tvář rukama,
vrhla se na pohovku a povolila slzám, které již nebyla s to zadržet.
„Dítě moje!“ zhrozila se postarší dáma a přivinula si ji do náruče.
„Takhle jsem tě ještě nikdy neviděla.“
„Nelekala bych vás, kdybych se tomu mohla ubránit,“ odpověděla
Róza, „doopravdy jsem se snažila, co jsem mohla, ale není to nic
platné. Bojím se, tetičko, že opravdu nemocná jsem.“
A vskutku byla  neboť jakmile si dali přinést svíce, spatřili, že
za tu kratičkou chvíli, která uplynula od jejich návratu domů, barva
jejího obličeje zbledla na mramorovou běl. Jeho výraz sice neztratil
nic ze své krásy, ale byl jiný, změněný, a v jemné tváři se jí zračila
jistá tíseň a neklid, které v ní dosud nikdy nebyly. Ještě minuta, a zalil ji nachový ruměnec a něžné modré oči zastřel strhaný blouznivý
výraz. Hned to zase zmizelo  jako stín vržený plujícím mrakem 
a opět byla pouze sinavě bledá.
Oliver, který s úzkostí sledoval starou dámu, pozoroval, že ji tyto
úkazy lekají, jak vpravdě lekaly stejně i jeho; když však viděl, že dělá,
 304 
jako by je brala na lehkou váhu, snažil se chovat stejně a oběma se
to dařilo natolik, že když teta přemluvila Rózu, aby si šla lehnout,
byla dívka již v lepší náladě; ba zdálo se, jako by se již i trochu pozdravila, neboť je ujišťovala svým pevným přesvědčením, že ráno
určitě vstane docela zdravá.
„Jistě to není nic vážného, že ne?“ zajímal se Oliver, když se paní
Maylieová vrátila. „Nevypadá dnes zrovna dobře, ale “
Stará dáma mu pokynula, aby nemluvil, posadila se do temného
koutka pokoje a nějakou chvíli seděla mlčky. Konečně rozechvělým
hlasem pronesla:
„Doufám, že ne, Olivere. Byla jsem s ní opravdu šťastná hezkou
řádku let, snad až tuze šťastná. Třeba je na čase, aby mě zase potkalo nějaké neštěstí  ale doufám, že to nebude tohle.“
„Co?“ zeptal se Oliver.
„Ta těžká rána,“ odpověděla stará dáma, „že bych ztratila to zlaté
děvče, které mi bylo tak dlouho potěchou a štěstím.“
„Ach nedej Bůh!“ vyhrkl prudce Oliver.
„Amen pravím k tomu, mé dítě!“ dodala stará dáma a zalomila
rukama.
„To přece není možné, nic tak strašlivého snad nehrozí?“ zděsil
se Oliver. „Ještě před dvěma hodinami jí přece bylo docela dobře!“
„Ale teď je jí moc špatně,“ namítla paní Maylieová, „a určitě vím, bude
jí ještě hůř. Má drahá, předrahá Róza! Ach, co bych si bez ní počala!“
A povolila zármutku tak těžkému, že se jí Oliver, který v sobě
dusil vlastní pohnutí, odvážil domlouvat a s úpěnlivou vážností ji
prosit, aby se už jen v zájmu té drahé mladé dámy trochu uklidnila.
„Jen považte, paní,“ pokračoval Oliver, když se mu slzy vedraly
do očí přes veškeré úsilí, aby je zadržel, „jen považte, jaká je mladá
a hodná a jakou radost a pohodu rozdává všem kolem sebe! Jsem
jistý  přesvědčený  pevně přesvědčený  že kvůli vám, co jste
sama tak hrozně hodná i kvůli sobě samé a kvůli všem, které dělá
tak šťastné, neumře! Nebe nikdy nedopustí, aby umřela tak mladá.“
 305 
„Už mlč!“ řekla paní Maylieová a položila ruku Oliverovi na hlavu.
„Uvažuješ jako dítě, chlapče ubohá. Ale přes to všechno mě učíš,
co je má povinnost. Na chviličku jsem to zapomněla, Olivere, ale
doufám, že mi snad bude odpuštěno, protože jsem stará a viděla
jsem už v životě dost nemocí i smrti, abych věděla, co to je za trýzeň
muset se odloučit od těch, které milujeme. Také jsem už viděla dost,
abych věděla, že ne vždycky zrovna ty nejmladší a nejdražší ušetří
osud lidem, kteří je milují. Ale to by nám mělo poskytnout útěchu
v našem zármutku, protože nebe je spravedlivé, a takové případy
nás přesvědčivě učí, že existuje svět jasnější než tenhle náš a že
cesta do něj je rychlá. Staň se vůle boží! Miluju ji a nebe ví jak vřele!“
S překvapením pozoroval Oliver na paní Maylieové, že jakmile
promluvila první slova, rázem ovládla všechen nářek jakoby jedním
vzepětím vůle a mezi řečí se napřímila a nabyla klidu a pevnosti.
A ještě víc ho udivovalo poznání, že tato pevnost je trvalá  že při
všem tom starání a bdění, které následovalo, paní Maylieová zůstává pořád pohotová a chladnokrevná a že všechny povinnosti, které
na ní spočívají, vykonává klidně a podle všech zevních známek dokonce i radostně. Byl však mladý a nevěděl, co všechno silná povaha
za krušných okolností dokáže. A jak to také měl vědět, když to tak
zřídka vědí sami ti, kdo ji mají?
Následovala noc plná úzkosti. Když přišlo ráno, ukázaly se
předpovědi paní Maylieové až tuze oprávněné. Róza byla v prvním
stadiu vysoké a nebezpečné horečky.
„Musíme jednat, Olivere, a nepoddávat se bezúčelnému smutku,“ pravila paní Maylieová, položila si prst na ústa a zahleděla se
mu upřeně do tváře. „Tenhle dopis se musí s největším možným
urychlením poslat panu Losbernovi. Musí se odnést do nejbližšího
městyse, to je slabé čtyři míle odsud, když se jde pěšinou přes pole,
a odtamtud se s ním musí vypravit zvláštní spěšný jízdní kurýr
rovnou do Chertsey. Lidé v tamějším hostinci to už obstarají a vím,
že na tebe se mohu spolehnout, že všechno správně zařídíš.“
 306 
Oliver se nezmohl na odpověď, ale bylo vidět, jak je nedočkavý,
už aby byl na cestě.
„Tady je ještě jeden dopis,“ pokračovala paní Maylieová a v zamyšlení se odmlčela, „ale opravdu nevím, jestli ho mám poslat hned,
nebo počkat, až uvidím, jak to dopadá s Rózou. Raději bych ho
neposílala, až kdybych se snad bála toho nejhoršího.“
„Ten jde taky do Chertsey, paní?“ vyptával se Oliver netrpělivě
a v dychtivosti vyřídit svůj úkol natáhl roztřesenou ruku pro dopis.
„Ne,“ odpověděla stará dáma a mechanicky mu ho dala. Oliver
na dopis letmo pohlédl a viděl, že adresa zní na velectěného pana
Harryho Maylieho ve venkovském sídle nějakého vysokého šlechtice  kde, to nemohl rozeznat.
„Má tedy, prosím, jít?“ ptal se Oliver a nedočkavě k ní zvedl oči.
„Myslím, že ne,“ rozhodla paní Maylieová a vzala si dopis zpátky.
„Počkám do zítřka.“
Zároveň s těmi slovy podala Oliverovi svou tobolku a ten se bez
dalšího otálení vydal na cestu tak rychlým tempem, jaké dokázal
vyvinout.
Hbitě utíkal přes pole a louky a úzkými cestami, které je někdy
dělily  hned téměř schovaný ve vysokém obilí po obou stranách
a hned zas volný, když se vynořil na otevřený lán, kde si ženci nebo
sekáči pilně hleděli díla  a ani jedinkrát neodpočíval, leda tu a tam
na pár vteřinek, jen co by vůbec popadl dech, až se konečně celý
uřícený a zaprášený přihnal na malý trh městyse.
Tam se zastavil a rozhlížel se po hostinci. Byla tam bílá banka
a červený pivovar a žlutá radnice  a v jednom rohu stál velký dům
se vším, co na něm bylo ze dřeva, natřeným zeleně, před kterým
visel štít s nápisem „U Jiřího“. A k tomu také hned pospíchal, jakmile
mu padl do očí.
Oslovil postilióna, který klímal v průjezdu, a ten vyslechl jeho
přání a pak ho odkázal na podomka; ten znovu vyslechl všechno, co
měl Oliver na srdci, a potom ho odkázal na hostinského. To byl pán
 307 
vysokého postavy v modrém nákrčníku, bílém klobouku, šedohnědých jezdeckých podkolenicích a ve vysokých botách s holeněmi
shodné barvy, který se opíral o pumpu u vrat konírny a dloubal se
stříbrným párátkem v zubech.
Tento pán se velice uvážlivě odebral do výčepu, aby spočítal
Oliverův účet  jehož sestavení mu trvalo hezky dlouhou chvíli 
a když nakonec účet vystavil a Oliver ho zaplatil, musel se dát
osedlat kůň a přistrojit posel, což zabralo ještě dalších dobrých
deset minut. Mezitím Oliverova netrpělivost a úzkost dostoupila
výše tak zoufalé, že by byl od minuty nejraději skočil na koně sám
a plným tryskem odcválal na nejbližší poštovní stanici. Konečně
bylo všechno připraveno, a když Oliver podal poslovi nahoru
svůj balíček s četnými připomínkami a prosbami, aby ho doručil
co nejrychleji, nasadil muž koni ostruhy, s klapotem odklusal po
kostrbatém dláždění trhu a ve dvou minutách byl z městyse venku
a tryskem uháněl po mýtní silnici.
To už něco znamenalo, mít jistotu, že někoho poslali pro pomoc
a že zbytečně nepromeškali hodinku času, a tak pospíchal Oliver
přes hostinský zájezdní dvůr se srdcem již maličko lehčím. Právě
zahýbal z průjezda a nemilou náhodou se srazil s velkým mužem,
zahaleným do pláště, který zrovna v tom okamžiku vycházel ze
dveří hostince.
„Ouha!“ zvolal muž, upřel oči na Olivera a náhle štítivě uskočil.
„Ďasa, co je tohle?“
„Prosím za odpuštění, pane,“ omlouval se Oliver. „Ale hrozně
pospíchám domů a neviděl jsem vás vycházet.“
„Sper tě ďas!“ vrčel si muž pro sebe a přímo hocha svýma velkýma tmavýma očima probodával. „Kdo by si to pomyslel! Rozdrtit
ho na prach, i z kamenné rakve by se ještě vydrápal, jen aby mi
zkřížil cestu!“
„Já nerad, prosím,“ koktal Oliver, divokým pohledem cizího muže
zmatený. „Doufám, že jsem vám neublížil.“
 308 
„Svrab!“ hučel muž v šíleném vzteku skrze zaťaté zuby. „Škoda
že jsem neměl kuráž říct to slovo, mohl jsem tě mít za jednu noc
z krku! Prokletí na tvou hlavu a černý mor na tvoje srdce, skrčku!
Co tady chceš?“
Zatímco ze sebe přerývavě vyrážel tato slova, hrozil muž pěstí.
Pokročil proti Oliverovi, jako by měl v úmyslu zasadit mu ránu, ale
vtom se skácel jako podťatý a s pěnou u úst se na zemi křečovitě
svíjel.
Oliver okamžik vyjeveně přihlížel, jak sebou šílenec zmítá (neboť za toho muže považoval), a vzápětí se vrhl do domu pro pomoc.
Jen se přesvědčil, že muže odnesli bez úhony do hostince, ihned
obrátil kroky k domovu a utíkal, co mu síly stačily, aby vynahradil
promarněný čas; přitom s velkým údivem a trochu i se strachem
vzpomínal na prapodivné chování člověka, s kterým se právě
rozešel. Tato událost mu však nesetrvala v paměti dlouho, neboť
sotvaže doběhl do vilky, ihned mu zaměstnávalo mysl dost jiných
věcí a úplně mu vyhnalo z hlavy všechny úvahy o sobě.
Zdravotní stav Rózy Maylieové se rychle zhoršoval; před půlnocí v horečce blouznila. Felčar, který žil ve vesnici, dlel ustavičně
u jejího lůžka. Hned jak prvně prohlédl nemocnou, vzal si paní
Maylieovou stranou a prohlásil, že dívčina nemoc je rázu vskutku
nejvýš znepokojivého. „Upřímně,“ řekl, „byl by to málem zázrak,
kdyby se uzdravila.“
Kolikrát jen vyskočil Oliver za tu noc z postele a přikradl se neslyšnými krůčky ke schodišti a lovil ušima sebemenší zvuk z pokoje
nemocné! Kolikrát mu jen celým tělem zalomcovala třesavka a studené krůpěje hrůzy mu vyrazily na čele, když v něm náhlý hlasitější
krok vzbudil strach, že se právě v tom okamžiku přihodilo to něco
nad všechno pomyšlení děsného! A co byla vroucnost modliteb,
které pronesl kdy předtím, proti úpěnlivosti, s níž nyní vyléval své
zoufalé a vášnivé prosby za život a zdraví oné něžné bytosti, která
se potácela na samém pokraji černého hrobu!
 309 
Ach to napětí, strašlivé, mučivé napětí, muset nečinně přihlížet,
jak se život bytosti, kterou vřele milujeme, chvěje na vlásku! Ty
drásavé myšlenky, které zavalují mysl, až z nich srdce buší jako
kladivo a dech se v hrdle dusí pod náporem představ, které ji
malují  ta zoufalá touha něco proboha udělat k ulehčení bolesti
nebo zmenšení nebezpečí, jež snížit nemáme v moci  to klesání
na mysli i na duchu, které pramení ze smutného uvědomění naší
vlastní nemohoucnosti  jaká trýzeň se může těm mukám vyrovnat,
jaká myšlenka nebo skutek je dokáže v tom horečném víru a varu
chvíle zmírnit?
Přišlo ráno a vilka byla smutná a tichá. Lidé hovořili šeptem; čas
od času se u branky ukázala starostlivá tvář; ženy i děti odcházely
v slzách. Po celý nekonečný den a ještě kolik hodin po tom, kdy se
už setmělo, přecházel Oliver tiše po zahradě sem a tam, co chviličku
zvedal oči k pokoji nemocné a pokaždé se otřásl, když uviděl to
zatemněné okno, které vypadalo, jako by smrt byla uvnitř rozestřela svoje křídla. Pozdě večer přijel pan Losberne. „Je to kruté,“
řekl dobrák doktor a při těch slovech se odvrátil, „tak mladá, tak
milovaná! Ale naděje je pramalá.“
Další ráno. Slunce jasně svítilo  tak jasně, jako by ani neshlíželo na nějakou bědu nebo starost. A s každičkým lístkem a květem
kolem sebe bujně rozvitým, na všech stranách obklopena životem
a zdravím a zvuky i pohledy plnými radosti, sličná mladá bytost ležela a rychle uvadala. Oliver se odkradl na starý hřbitůvek, posadil
se na jeden zelený růvek a v tichosti pro ni plakal a modlil se za ni.
Vůkol se rozkládal takový mír a krása, v slunné krajině bylo
tolik jasu a veselí, ve zpěvu letního ptactva tolik blaženého jásotu,
v rychlém letu kavek kroužících nad hlavou tolik volnosti, ve všem
tolik života a rozradování, že když hoch pozvedl rozbolavělé oči
a rozhlédl se kolem, instinktivně připadl na myšlenku, tohle že není
čas na smrt; že když jsou nižší tvorové všichni tak radostní a veselí,
rozhodně přece nemůže umřít Róza; že hroby jsou pro studenou
 310 
bezútěšnou zimu, a ne pro sluneční jas a vůni. Skoro mu připadalo,
že rubáše jsou jen pro staré a scvrklé a že do svých příšerných
záhybů nikdy nehalí postavu mladou a sličnou.
Do těchto mladistvých úvah pojednou surově vpadl hlas kostelního zvonu  hrana. A druhá! A zas! To umíráček vyzváněl k pohřbu.
Do brány vešel hlouček prostých truchlících s bílými fábory, protože
v rakvi leželo mládí. S obnaženou hlavou stáli u hrobu  a v plačícím
průvodu byla matka, donedávna matka. Ale jasně svítilo slunce
a ptáci zpívali o závod.
Oliver zamířil k domovu a vzpomínal na všechny ty četné laskavosti, kterých se mu kdy od mladé dámy dostalo, a toužebně si
přál, aby se opět vrátil ten čas, kdy by jí mohl neustále ukazovat,
jak jí je vděčný a jak ji miluje. Neměl sice důvod si něco vyčítat,
že by ji byl zanedbával nebo málo na ni myslil, neboť jí povždy
věrně a oddaně sloužil, ale přesto mu před očima vyvstávalo stero
drobných příležitostí, kdy mohl, jak mu nyní připadalo, osvědčit
víc horlivosti a opravdovosti, a litoval, že to tenkrát neučinil. Měli
bychom pozorně dbát, jak jednáme s lidmi kolem sebe, když každé
úmrtí mimoděk vnukne nějakému úzkému kroužku pozůstalých
myšlenku, kolik toho opominuli a jak málo toho udělali  na kolik
věcí jen zapomněli a kolik jiných třeba mohli napravit! Není lítosti
sžíravější než ta, která je marná; chceme‑li si její muka ušetřit, pamatujme na tohle, dokud je čas.
Když přišel domů, seděla paní Maylieová v malém pokoji.
Oliverovi se sevřelo srdce, když ji spatřil, protože jindy od lože své
nemocné neteře vůbec neodcházela, a roztřásl se při pomyšlení,
jaká změna ji odtamtud vypudila. Dověděl se, že Róza upadla do
hlubokého spánku, z něhož se probere, buďto aby se uzdravila
a žila, nebo aby se s nimi rozloučila a umřela.
Několik hodin spolu seděli, napínali sluch a báli se promluvit
slovo. Přinesený oběd vrátili netknutý a s tváří, která prozrazovala,
že myšlenkami dlejí jinde, pozorovali slunce, kterak klesá níž a níž,
 311 
až konečně zalilo oblohu i zem oněmi nádhernými barvami, které
věstí jeho odchod, jejich napjaté uši zachytily ohlas přicházejících
kroků. Oba se vrhli mimoděk ke dveřím, když se v nich ukázal pan
Losberne.
„Co je s Rózou?“ zvolala stará dáma. „Řekněte mi to hned! Snesu
to  všechno snesu, jenom nejistotu ne! Ach, řekněte mi to, pro
boha živého!“
„Musíte se vzpamatovat,“ pravil doktor a podepřel ji. „Uklidněte
se, drahá madam, prosím vás!“
„Proboha, pusťte mě! Moje zlaté dítě! Ona je mrtvá! Ona umírá!“
„Ne!“ zvolal doktor zaníceně. „Že je Bůh dobrotivý a milosrdný,
zůstane slečna Róza naživu a bude nás všechny oblažovat ještě
dlouhá léta!“
Stará dáma padla na kolena a pokusila se sepnout ruce; ale
síly, které ji tak dlouho vzpružovaly, prchly hned s jejím prvním
díkůvzdáním k nebesům, a tak klesla do přátelské náruče, která se
rozevřela, aby ji zachytila.
 312 
Kapitola třicátá čtvrtá
Obsahuje několik úvodních dat o mladém pánovi,
který nyní vstoupí na scénu, jakož i novou dobrodružnou příhodu,
která potkala Olivera
Bylo to štěstí téměř příliš velké, aby se dalo unést. Oliver byl tou
neočekávanou zvěstí jako omráčený a omámený; nemohl ani plakat,
ani mluvit, ani sedět. Stěží dovedl vůbec pochopit něco z toho, co se
odehrálo, dokud po dlouhé bezcílné procházce v tichém podvečerním vzduchu nepřinesl úlevu prudký výbuch pláče; teprve ten jako
by ho byl rázem vyburcoval k plnému uvědomění radostné změny,
která se udála, i takřka nesnesitelného břemene úzkosti, které mu
sňala ze srdce.
Už se kvapem snášela noc, když se vracel domů s plnou náručí
květin, které s obzvláštní péčí vybral a natrhal k výzdobě pacientčina pokoje. Jak tak rázně kráčel po silnici, zaslechl za sebou rachot
nějakého povozu, blížícího se divokým tempem. Ohlédl se a spatřil,
že je to poštovní kočár, hnaný velkou rychlostí, a protože koně pádili tryskem a cesta byla úzká, přitiskl se zády k jedné brance, než
se vůz přežene.
Když se řítil kolem, zahlédl v něm Oliver nějakého muže v bílé
noční čepici, jehož obličej mu připadal povědomý; viděl ho však
příliš kratičko, aby mohl přesně rozeznat, kdo to je. V příštím
okamžiku se noční čepice vyhoupla z okna kočáru a hromový hlas
zařval na kočího, aby zastavil, a ten to také ihned učinil, jen co se
mu podařilo zarazit koně. Potom se noční čepice vynořila znovu
a týž hlas zavolal na Olivera jeho jménem.
„Haló, Olivere!“ křičel hlas. „Co je nového? Co slečna Róza? Mladý
pane O‑li‑ve‑reé!“
 313 
„To jste vy, Gilesi?“ zvolal Oliver, když už dobíhal k dvířkům kočáru.
Giles opět vystrčil noční čepici a chystal se něco odpovědět, ale
vtom ho náhle strhl zpátky nějaký mladý pán, který zaujímal druhý
kout kočáru, a dychtivě se ptal, jaké jsou zprávy.
„Stručně!“ křikl pán. „Líp, nebo hůř?“
„Líp  mnohem líp!“ odpověděl spěšně Oliver.
„Bohudík!“ zvolal pán. „Víš to jistě?“
„Ano, pane, úplně,“ přisvědčil Oliver. „Obrat nastal teprve před
několika málo hodinami a pan Losberne říká, že všechno nebezpečí
nadobro pominulo.“
Pán už k tomu nepromluvil jediné slovo, nýbrž otevřel dvířka,
vyskočil z kočáru, vzal chvatně Olivera za rameno a odvedl ho kousek stranou.
„Víš to úplně jistě? Není možné, že by ses mýlil, hošíčku, opravdu
ne?“ důrazně se vyptával pán rozechvělým hlasem. „Nesmíš mě klamat, že bys ve mně probouzel naděje, které by se nemohly splnit!“
„To bych, pane, neudělal ani za živý svět,“ odpověděl Oliver. „Můžete
mi opravdu věřit. Pan Losberne říkal, že zůstane naživu a bude nás
všechny oblažovat ještě dlouhá léta. Slyšel jsem to tak na vlastní uši.“
Oliverovi vstoupily slzy do očí, když si připomněl scénu, která
byla počátkem tak velké blaženosti, a pán od něho odvrátil tvář
a na chvíli se odmlčel. Oliverovi se zdálo, že ho zaslechl několikrát
vzlyknout, ale bál se ho vyrušit jakoukoli další řečí  neboť velice
dobře tušil, jaké asi pán chová city  a tak jen stál opodál a dělal, že
se zabývá svou kyticí.
Po celou tu dobu seděl pan Giles, stále s bílou noční čepicí na
hlavě, na stupátku kočáru a s lokty opřenými o kolena si modrým
bavlněným kapesníkem s bílými puntíky utíral oči. Že starý poctivec své pohnutí nepředstírá, prokazovaly víc než dostatečně silně
červené oči, kterými hleděl na mladého pána, když ten se k němu
otočil a oslovil ho.
 314 
„Myslím, Gilesi, že bude nejlíp, když pojedete dál kočárem k matce,“ pravil. „Já bych raději šel pomalu pěšky, abych měl chvíli času
se vzpamatovat, než ji uvidím. Můžete jí povědět, že přijdu hned.“
„Prosím za prominutí, pane Harry,“ namítl Giles, který si právě
přetřel pocuchaný obličej posledním zušlechťujícím tahem kapesníku, „ale kdybyste dovolil, aby to vyřídil postilión, byl bych vám
velice vděčný. Nehodilo by se, aby mě služky viděly v tomhle stavu,
pane; kdyby mě viděly, už bych u nich nadosmrti neměl krapet
autority.“
„No dobrá,“ opáčil Harry Maylie s úsměvem, „zařiďte se, jak vám
libo. Ať tedy jede se zavazadly napřed, jestli chcete, a vy pojďte
s námi za ním. Jenom si nejdřív místo té noční čepice posaďte na
hlavu něco vhodnějšího, jinak nás budou lidé pokládat za blázny.“
Pan Giles, takto upozorněný na svůj nepatřičný úbor, strhl noční
čepici z hlavy, strčil si ji do kapsy a nahradil ji kloboukem důstojného a střízlivého tvaru, který vylovil odněkud z kočáru. Jakmile
s tím byl hotov, postilión odjel, a Giles, pan Maylie a Oliver se vydali
volnou procházkou za ním.
Jak tak kráčeli silnicí, Oliver se co chvíli s velkým zájmem a zvědavostí podíval po nově příchozím. Vypadal asi na pětadvacet let
a byl prostředně velký; v hezkém obličeji měl prostosrdečný výraz
a způsoby měl nenucené apůvabné. Přes všechen rozdíl mezi mládím
a stářím byl svými rysy tak silně podobný staré dámě, že by Oliverovi
jistě nebylo působilo velkou potíž si jejich příbuzenský vztah domyslit, i kdyby se o ní mladý muž nebyl již předtím zmínil jako o matce.
Když došel k vilce, paní Maylieová již netrpělivě čekala, aby
mohla syna přivítat. Setkání se neobešlo bez mocného pohnutí na
obou stranách.
„Máti!“ zašeptal mladý muž. „Proč jste mi jen nenapsala dřív?“
„Napsala jsem,“ odpověděla paní Maylieová, „ale když jsem všechno uvážila, rozhodla jsem se dopis neposílat, dokud neuslyším názor
pana Losberna.“
 315 
„Ale proč,“ namítl mladý muž, „riskovat takovou možnost, že by
se stalo, co se div nepřihodilo? Kdyby byla Róza  nemohu teď to
slovo vyřknout  kdyby ta nemoc byla vzala jiný konec, copak byste
si to byla vůbec mohla kdy odpustit? Byl bych snad já ještě někdy
mohl poznat štěstí?“
„Kdyby to bylo dopadlo tak, Harry,“ pravila paní Maylieová, „pak
se obávám, že by to bylo zmařilo tvé štěstí provždycky a že by na
tom bylo maličko, pramaličko záleželo, jestli jsi sem přijel o den
dřív nebo později.“
„A kdo se může divit, máti, kdyby to tak bylo?“ opáčil mladý muž,
„nebo, proč vlastně říkám kdyby?  Je to tak  je  vy to víte, máti,
přece to musíte vědět!“
„Vím, že si zaslouží největší a nejčistší lásku, jakou může lidské
srdce vůbec poskytnout,“ pravila paní Maylieová. „Vím, že její vrozená něha vyžaduje opětování náklonností nikoli běžnou, nýbrž
takovou, která bude hluboká a trvalá. Necítit tohle a kromě toho
nevědět, že by jí změna v chování člověka, kterého by milovala,
utrhla srdce, nepovažovala bych svůj úkol za tak těžko splnitelný
a nemusela bych ve vlastním nitru svádět tolik bojů, když své jednání řídím podle toho, co pokládám za přísnou povinnost.“
„To je od vás nelaskavé, máti,“ ohradil se Harry. „Ještě pořád se
domníváte, že jsem malý chlapec, který neví, co chce, a nevyzná se
v hnutích vlastního srdce?“
„Myslím, drahý synu,“ odvětila paní Maylieová a položila mu ruku
na rameno, „že mládí má mnoho šlechetných tužeb, které nemají
dlouhého trvání  a že některé mezi nimi, když došly svého splnění,
vyprchají jen tím rychleji. A především myslím,“ pokračovala stará
dáma a pevně se zahleděla synovi do očí, „že když se blouznivý,
prudký a ctižádostivý muž ožení s dívkou, na jejímž jméně lpí poskvrna, na které sice nemá sama nejmenší vinu, ale kterou bezcitní
a špinaví lidé mohou házet na hlavu jí a jeho dětem  a čím větší má
ten muž v životě úspěch, tím víc ji předhazovat přímo do očí i jemu
 316 
a na jejím základě si z něho tropit posměšky  tu se může stát, ať
už má povahu sebelepší a sebeušlechtilejší, že jednoho dne bude
litovat svazku, který v mládí uzavřel. A ji může to bolestné vědomí
mučit, až to pozná.“
„Ale máti,“ ohradil se mladý muž netrpělivě, „takhle by přece
mohl jednat jenom sobecký surovec, nehodný jak jména muž, tak
i ženy, o které mluvíš!“
„To si myslíš teď, Harry,“ opáčila matka.
„Teď a vždycky!“ zvolal mladý muž. „Duševní trýzeň, kterou jsem
zakoušel tyhle poslední dva dny, mě nutí, abych se vám přiznal k náruživé náklonnosti, o které moc dobře víte, že není včerejší, ani že
jsem ji nepojal lehkomyslně. Na Róze, tom přelíbezném něžném
děvčeti, lpí moje srdce tak horoucně, že co svět světem stojí, tolik
ještě mužské srdce na ženě nelpělo. Nemám jinou myšlenku, jiný
cíl, jinou touhu v životě nad ni  a když se budete v téhle stěžejní
otázce stavět proti mně, pak berete můj klid a štěstí do vlastních
rukou a házíte je větrům napospas. Věnujte tomu ještě chvíli úvahy,
máti, tomu i mně, a nepodceňujte to štěstí, o kterém máte zřejmě
tak malé mínění.“
„Naopak, Harry,“ namítla paní Maylieová, „právě že mám o vřelých
a citlivých srdcích mínění tak velké, ráda bych je ušetřila každého
zranění. Ale prozatím jsme si už o té věci pověděli dost, ba víc než
dost “
„Ať to tedy rozhodne sama Róza,“ přerušil ji Harry. „Ovšem doufám, že tyhle svoje přepjaté názory nepoženete tak daleko, abyste
mi přímo kladla do cesty nějaké překážky.“
„To jistě nebudu,“ slíbila paní Maylieová, „ale chtěla bych, abys
uvážil “
„Už jsem všechno uvážil!“ zněla synova netrpělivá odpověď.
„Uvažuju o tom, máti, už léta a léta. Uvažuju o tom hned od první
chvíle, co jsem byl schopný soudně přemýšlet. Moje city jsou stále
stejné, jakože provždycky také stejné zůstanou  a proč bych měl
 317 
otálet s jejich vyznáním a trápit se mučivými odklady, které přece
nemůžou nikomu na světě přinést nic dobrého? Ne! Než odsud
odjedu, musí mě Róza vyslechnout!“
„Vyslechne tě,“ přikývla paní Maylieová.
„Něco ve vašem tónu, máti, jako by skoro napovídalo, že mě vyslechne chladně,“ řekl mladý muž.
„Ne, chladně ne,“ opáčila stará dáma, „ani zdaleka.“
„Jak tedy?“ naléhal mladý muž. „Našla snad zalíbení v někom
jiném?“
„To určitě ne,“ odpověděla matka. „Nerada se mýlím, ale už teď
máš nad jejím srdcem tuze silnou vládu. Ještě,“ pokračovala stará
dáma hned dál a zarazila syna, který se chystal promluvit, „bych ti
chtěla povědět tohle. Dřív než vsadíš všechno na tuhle kartu, dřív
než se necháš unést na samý vrchol nadějí, pomni, drahé dítě, aspoň
na pár okamžiků, Roziny historie a rozvaž, jaký účinek může na její
rozhodnutí mít to, že ví o svém pochybném původu  přes všechno,
jak oddaně k nám lne s celou vroucností své ušlechtilé duše i s tou
bezpříkladnou sebeobětavostí, která je odjakživa ve všech věcech,
ať velkých nebo nepatrných, tak příznačnou stránkou její povahy.“
„Co tím chcete říct?“
„To už ponechám tobě, na to musíš přijít sám,“ odvětila paní
Maylieová. „Teď už musím zase k ní. Bůh tě potěš!“
„Uvidím se s vámi ještě dnes večer?“ dychtivě se zeptal mladý
muž.
„Později,“ odpověděla stará dáma. „Až odejdu od Rózy.“
„Povíte jí, že jsem přijel?“ naléhal Harry.
„Samozřejmě,“ přikývla paní Maylieová.
„A řeknete jí, jakou jsem měl starost a kolik jsem vytrpěl úzkosti
a jak hrozně toužím, abych ji už viděl? To mi snad neodmítnete
prokázat, máti?“
„To jistě ne,“ řekla stará dáma, „všechno jí to povím.“ A stiskla
synovi láskyplně ruku a odkvapila z pokoje.
 318 
Za této chvatné rozmluvy matky se synem setrvali pan Losberne
a Oliver v ústraní na druhém konci pokoje. Nyní doktor natáhl bodře ruku vstříc Harrymu Mayliemu a oba se navzájem velmi srdečně
pozdravili. Potom doktor v odpověď na přerozmanité otázky svého
mladého přítele podal přesnou zprávu o pacientčině stavu, která
byla vskutku potěšitelná a mnohoslibná, že Harrymu plně potvrdila
naděje Oliverovým hlášením vzbuzené, a kterou s napjatýma ušima
v celosti vyslechl i pan Giles, naoko se pilně zabývající zavazadly.
„Střelil jste v poslední době něco zvláštního, Gilesi?“ zeptal se
doktor, když skončil se svou zprávou.
„Nic zvláštního, pane,“ odpověděl pan Giles a zčervenal až po uši.
„Ani jste nechytil nějakého zloděje, ani jste nedosvědčoval totožnost nějakého lupiče?“ ptal se doktor dál.
„Ne, prosím, ani jedno, ani druhé,“ odpověděl pan Giles s velkou
vážností.
„Hm, to mě mrzí,“ pokračoval doktor, „to nerad slyším, protože
v tomhle oboru jste učiněný mistr. A smím se zeptat, jak se vede
Brittlesovi?“
„Tomu chlapci se vede velice dobře, prosím,“ odpověděl pan
Giles, který se již opět vpravil do obvyklého ochráncovského postoje, „a vzkazuje vám své uctivé poručení, pane.“
„To je dobře,“ pravil doktor. „A že vás tady tak vidím, pane Gilesi,
to mi připomíná, že jsem zrovna ten den předtím, než si mě sem
tak narychlo zavolali, na žádost vaší hodné paní vyřídil jeden malý
úkol ve váš prospěch. Pojďte na moment semhle do koutka, buďte
tak hodný.“
S tváří velice důležitou a poněkud udivenou zamířil pan Giles
do označeného kouta, kde ho pak doktor poctil krátkou šeptanou
rozmluvou; jakmile skončila, pan Giles se mnohokrát uklonil
a vzápětí se neobvykle důstojným krokem vzdálil. Námět, kterým
se tato rozmluva obírala, v pokoji vůbec najevo nevyšel, kdežto
kuchyni se po té stránce dostalo osvícení velice brzy; pan Giles se
 319 
totiž odebral rovnou cestou tam, a když si nejdřív vyžádal džbánek
piva, s majestátním vzezřením, které vyvolalo značný dojem, zvěstoval, že v uznání jeho statečného chování v čas onoho památného
loupežného pokusu ráčila jeho paní v místní záložně uložit částku
dvaceti pěti liber k jeho výlučnému užití a užitku. Nad tím spráskly
obě služebné ruce, zvedly oči ke stropu a vyslovily domněnku, že
teď asi pan Giles náramně zpychne, načež si pan Giles povytáhl
nabíranou náprsenku u košile a odpověděl „Ne, ne,“ a kdyby u něho
prý zpozorovaly i jen sebeslabší domýšlivost vůči podřízeným, že
jim bude jen vděčný, když ho na to upozorní. A potom přičinil ještě
množství dalších výroků, svědčících neméně jasně o jeho pokoře,
jež posluchači přijali se stejnou libostí a pochvalou a jež přitom
byly právě tak originální a právě tak přiléhavé k věci, jak už výroky
velkých lidí zpravidla bývají.
O patro výš uplynul zbytek večera docela vesele, protože doktor
měl skvělou náladu, a ať již snad byl Harry Maylie zpočátku sebevíc
unavený a zamyšlený, nakonec přec jen neodolal dobrému rozpoložení onoho znamenitého pána, které se projevovalo vyprávěním
neobyčejného množství povedených kousků a vzpomínek z praxe
i přehojných krotkých žertíků; ty připadaly Oliverovi jako to nejkomičtější, co kdy v životě slyšel, a úměrně s tím ho také rozesmávaly
k očividnému potěšení doktora, který se z čiré nezdolné sympatie
nehorázně smál sám sobě a tím doháněl k smíchu téměř stejně srdečnému i Harryho. Bavili se tedy vespolek tak radostně, jak jen za
daných okolností docela po právu mohli, a bylo už hodně pozdě, než
se s lehkým a vděčným srdcem odešli uložit k onomu odpočinku,
kterého měli po vší nejistotě a úzkosti, jakou v posledních dnech
zakusili, věru vrchovatě zapotřebí.
Nazítří ráno vstal Oliver již s veselejší náladou a obstarával obvyklé ranní práce s větším zápalem a potěšením, než jaké pocítil
už mnoho dní. Klece znovu rozvěsil ven na jejich stará místa, aby
si ptáčkové pozpívali, a znovu natrhal náruč nejlíbeznějšího pol-
 320 
ního kvítí, jaké se jen dalo najít, aby svou krásou oblažovalo Rózu.
Tesknota, kterou smutné oči úzkostlivého chlapce v posledních
dnech viděly halit každičký předmět, ať byly všechny sebekrásnější,
se rozplynula jako kouzlem. Rosa jako by se na zelených lístcích
třpytila jiskřivěji a vánek mezi nimi ševelil hudbou zpěvnější, ba
sama obloha jako by svítila modřeji a jasněji. Takový vliv má stav
našich vlastních myšlenek dokonce i na vzhled venkovního světa.
Lidé, kteří při pohledu na přírodu a na své bližní reptají, že všechno
je temné a chmurné, mají pravdu  jenže toto ponuré zbarvení je
jen odrazem jejich vlastních zkalených očí a srdcí. Skutečné barvy
jsou lahodné a vyžadují jasnější zrak.
Stojí za povšimnutí  a Oliver si to tenkrát také uvědomil  že
nadále již hoch nepodnikal své ranní výpravy sám. Hned po prvním
ránu, kdy Harry Maylie potkal Olivera, jak se vrací s plnou náručí
domů, propadl mladý muž takové vášni ke květinám a projevil při
jejich úpravě takový vkus, že svého malého společníka daleko předčil. Byl‑li už Oliver po těchto stránkách proti němu pozadu, zato
zase věděl, kde najít nejhezčí, a tak ráno co ráno společně pročesávali krajinu a přinášeli domů to nejkrásnější, co kde kvetlo. Okno
v pokoji mladé dámy bylo teď otevřené, protože měla velkou radost,
když cítila sytý letní vzduch proudit dovnitř a křísit ji svou svěžestí
k životu; ale uvnitř v okně, těsně u rámu, stála vždycky ve vodě
jedna zvláštní vonička, každé ráno s velkou péčí uvitá. Chtě nechtě
si Oliver povšiml, že se zvadlá kytička nikdy nevyhazuje, ačkoli se
ve vázičce pravidelně objevuje stále nová; rovněž chtě nechtě postřehl, že kdykoli vkročil doktor do zahrady, vždycky střelil očima
právě k tomu určitému koutku nahoře a nadmíru významně pokývl
hlavou, než se vydal na ranní procházku. Za takových pozorování
dny letěly jako vítr a Róza se rychle zotavovala.
Ani Oliverovi se čas tíživě netáhl, třebaže mladá dáma ještě stále
nevycházela z pokoje, ani se nekonaly dřívější večerní procházky,
leda snad tu a tam na malý kousek s paní Maylieovou. Se zdvojenou
 321 
pílí se věnoval lekcím, které mu dával bělovlasý starý pán, a činil se
tak horlivě, že ho samého překvapovalo, jaké dělá rychlé pokroky.
A právě když se jednou horlivě oddával tomuto zaměstnání, nadmíru ho polekala a zarmoutila zcela neočekávaná příhoda.
Pokojíček, ve kterém obyčejně sedával, když se zabýval učením,
byl v přízemí na zadní straně domku. Byl to pravý venkovský pokojíček s mřížovaně zaskleným oknem, kolem dokola ověšeným
hrozny jasmínových a zimolezových květů, které se draly až přes
rám a sytily místnost svou lahodnou vůní. Okno se dívalo do zahrady,
odkud vedla malá dvířka na ohrazenou pastvinku; všechno za tím
byla samá krásná lučina a les. V tu stranu nebylo nablízku žádné jiné
obydlí a výhled, který se odtud naskytoval, byl skutku široký a daleký.
V jednom krásném podvečeru, když se už na zem začínaly snášet
první stíny soumraku, seděl Oliver u toho okna a hroužil se do svých
knih. Ležel v nich už hezkou chvíli, a protože den byl neobyčejně
parný a Oliver se namáhal vskutku usilovně, není nikterak na újmu
cti jejich autorů, ať už to byl kdo byl, jestliže přiznáme, že pomaloučku polehoučku nad jednou usnul.
Někdy se stává, že nás obestře jistý zvláštní druh spánku, který
sice plně spoutá tělo, ale mysli neuleví od vnímání okolních věcí
a dovoluje jí po libosti se toulat. Pokud se nepřemožitelná otupělost,
úplné ochabnutí sil a naprostá neschopnost ovládat vlastní myšlenky nebo pohybové svalstvo může zvát spánkem, pak to spánek je;
ale přesto máme povědomí o všem, co se kolem nás děje, a jestliže
v takovém stavu sníme, pak se slova v té chvíli skutečně pronášená nebo zvuky v tu chvíli skutečně znějící s překvapivou hbitostí
přizpůsobují našim vidinám, až se skutečnost a obrazotvornost tak
podivuhodně prolnou, že později je téměř vůbec nemožné obojí od
sebe oddělit. To však ještě není nejpozoruhodnější úkaz, který se
k takovému stavu pojí. Je nepochybným faktem, že byť jsou naše
smysly hmatu a zraku pro tu chvíli mrtvé, na naše spící myšlenky a snové výjevy, které se před námi odehrávají, přesto působí,
 322 
a to mocně působí, již pouhá tichá přítomnost nějakého vnějšího
předmětu, který třeba ani nebyl poblíž, když se nám zavřely oči,
a o jehož přítomnosti jsme neměli vůbec tušení, dokud jsme bděli.
Oliver věděl úplně dobře, že je ve svém pokojíčku, že na stole
před ním leží jeho knihy, že v popínavých keřích venku šelestí líbezný vánek. A přesto spal. Náhle se obraz změnil, vzduch najednou
zdusněl a ztěžkl  a Oliverovi s palčivou hrůzou připadalo, že je
zase v domě židově. Ano, tam ve svém obvyklém koutě sedí ten
ohyzdný stařec, ukazuje na něj prstem a s odvrácenou tváří něco
šeptá jinému muži, který sedí vedle něho!
„Tiše, milánku!“ připadalo mu, že slyší žida říkat. „Je to on, zaručeně on. Pojďme pryč.“
„On!“ Zdálo se, že odpovídá druhý muž. „Myslíte, že bych si ho
mohl s někým splést? I kdyby celá rota ďáblů na sebe vzala jeho
přesnou podobu a on stál mezi nimi, pořád by mi něco napovědělo,
který z nich je on. Kdybyste ho zakopal padesát stop pod zem a vedl
mě přes jeho hrob, pořád bych myslím poznal, že je tam pohřbený,
i kdyby to místo nebylo nijak označené.“
Zdálo se, že muž ta slova pronáší s tak smrtelnou nenávistí, že
se Oliver strachy probudil a vyskočil.
Dobrý bože! Co to bylo? Co mu to jen vehnalo všechnu rozbouřenou krev k srdci a oloupilo ho o hlas i veškerou schopnost pohybu?
Tam  tam  blízko před ním  u okna  tak blizoučko, že by na něj
byl málem dosáhl, než uskočil  s očima upřenýma do pokojíčka,
až se srazily se zrakem jeho  stál starý žid! A vedle něho, sinavá
vztekem nebo strachem, či obojím, byla zrůzněná tvář téhož muže,
který se na něho osopil v průjezdu zájezdní hospody.
Byla to jen vteřinka, letmý pohled, pouhý záblesk před očima
a v mžiku byli oba pryč. Ale poznali ho a on poznal je  a jejich pohled
se mu vryl tak pevně do paměti, jako by ho byl od samého narození
měl před očima hluboce vtesaný do kamene. Chviličku stál jako přikovaný, potom vyskočil oknem na zahradu a volal hlasitě o pomoc.
 323 
Kapitola třicátá pátá
Obsahuje neuspokojivý výsledek Oliverova dobrodružství
a ne zcela bezvýznamnou rozmluvu Harryho Maylieho s Rózou
Když se obyvatelé domu, přivolaní Oliverovým voláním, seběhli na
místo, odkud se křik ozýval, zastihli hocha, celého bledého a rozčileného, kterak ukazuje do luk za domem a stěží ze sebe vůbec
dokáže srozumitelně vyrážet slovo: „Žid! Žid!“
Pan Giles si nedovedl vysvětlit, co ten výkřik znamená, ale Harry
Maylie, který byl hlava o něco bystřejší a chápavější a také již znal
Oliverovu historii od matky, porozuměl ihned.
„Na kterou stranu se dal?“ zeptal se Harry a popadl silný klacek,
který stál v koutě.
„Tamhle,“ odpověděl Oliver a ukázal směrem, kterým se muž
pustil. „V mžiku se mi ztratili.“
„Tak jsou tedy v příkopu!“ usoudil Harry. „Za mnou! A držte se
mě, co můžete nejblíž.“ S těmi slovy se přehoupl přes plot a vyrazil
s takovou rychlostí, že pro ostatní bylo neskonale obtížné udržet
s ním tempo.
Giles se ho držel, co mu síly stačily, a rovněž tak i Oliver utíkal,
co mohl. A za pár minut se přes plot převalil i pan Losberne (který
byl na procházce a právě v tu chvíli se vrátil domů), a když se sebral
ze země s větší mrštností, než by se do něho byl kdo nadál, rozběhl
se týmž směrem rychlostí nikoli opovrženíhodnou a celou dobu
přitom z plna hrdla křičel, cože se děje.
Tak se všichni hnali dál a ani jedinkrát se nezastavili, aby nabrali dech, dokud jejich vůdce nezahnul do rohu louky, označeného
Oliverem, a nezačali bedlivě prohledávat mezní příkop a živý plot
podél něho; to poskytlo ostatní společnosti čas, aby ho dohonila,
 324 
a Oliverovi možnost, aby pana Losberna seznámil s okolnostmi,
které zavdaly podnět k tak zuřivému pronásledování.
Ale všechno prohledávání zůstalo bezvýsledné. Nikde nebylo
vidět ani pouhou stopu čerstvých šlépějí. Zatím došli na vrcholek
nízkého pahorku, z něhož byl na všechny strany nerušený rozhled
po širých polnostech na tři čtyři míle daleko. V kotlině po levé ruce
ležela vesnice, ale aby se do ní oba vetřelci dostali cestou a směrem,
jak Oliver ukazoval, byli by musili udělat velký oblouk otevřeným
krajem, což rozhodně nemohli dokázat v čase tak krátkém. Z druhé
strany vroubil luka hustý les, ale toho úkrytu nemohli dosáhnout
z téhož důvodu.
„To se ti muselo něco zdát ve spaní, Olivere,“ usoudil Harry Maylie.
„Ne, pane, to určitě ne,“ bránil se Oliver a už jen při pouhé vzpomínce na tvář starého bídáka se otřásl, „na to jsem ho viděl moc
zřetelně. Oba dva jsem viděl stejně zřetelně, jako teď vidím vás.“
„A kdo byl ten druhý?“ zeptali se jedním dechem Harry a pan
Losberne.
„Zrovna ten samý člověk, co jsem vám o něm povídal, že se na mě
tak nečekaně obořil v tom zájezdním hostinci,“ řekl Oliver. „Dívali
jsme se jeden druhému přímo do očí a mohl bych to odpřisáhnout,
že to byl on.“
„Že se dali na tuhle stranu?“ ptal se naléhavě Harry. „Víš to jistě?“
„Stejně jistě, jako že byli u mého okna,“ odpověděl Oliver a mezi
řečí ukázal dolů na živý plot, který dělil zahradu vilky od luk. „Ten
velký člověk přeskočil přesně v tom místě tamhle a žid utíkal pár
kroků doprava a prolezl tou dírou tam vedle.“
Oba pánové pozorovali Oliverovu vážnou tvář, když mluvil,
a potom se podívali z něho na sebe navzájem, a zdálo se, že mají
důvěru v spolehlivost jeho tvrzení. Přesto v žádném směru nebylo
jediné viditelné známky, že by tu byl někdo pádil na překotném
úprku. Tráva byla vysoká, ale nikde nebyla pošlapaná než tam, kde
ji podupaly jejich vlastní nohy. Svahy i okraje příkopů byly hlinité
 325 
a vlhké, ale na jedinkém místě nemohli rozeznat ani otisk mužské
boty, ani sebeslabší známku, která by nasvědčovala, že tam po kolik
hodin předtím došlápla na zem jakákoli noha vůbec.
„To je divné!“ prohodil Harry.
„Divné?“ opakoval po něm doktor. „S tím by si nevěděli rady ani
sami Blathers a Duff!“
Ale přes všechnu očividnou bezvýslednost svého pátrání od
něho neupustili, dokud se nesnesla noc a neučinila každé další úsilí
bezvýslednými, a i pak se ho ještě vzdali zdráhavě. Vyslali Gilese,
aby obešel všechny pivnice ve vesnici, a vyzbrojili ho k tomu nejlepším popisem, jaký dovedl Oliver o vzezření a obleku cizinců podat.
Z těch byl přinejmenším žid dostatečně nápadný, aby si ho lidé
zapamatovali, kdyby ho byli někde viděli pít nebo brousit po okolí;
ale Giles se vrátil bez jakékoli zprávy, způsobilé přispět k rozřešení
záhady nebo aspoň ji poodhalit.
Druhý den znovu prohledali okolí a pokračovali v poptávání, ale
s úspěchem o nic lepším. Den nato se Oliver a pan Maylie vypravili
do městyse v důvěře, že tam oba muže uvidí nebo o nich něco uslyší,
ale rovněž tento pokus byl bezvýsledný. Po několika dnech se na
příhodu začalo zapomínat, jako se zapomíná na většinu příhod,
když senzace nemá čerstvou potravu, která by ji živila, a sama od
sebe utichá.
Róza se mezitím kvapem zotavovala. Už ji nepoutal její pokoj,
mohla vycházet i ven a opětovným stykem s celou rodinou naplňovala srdce všech potěšením.
Ale třebaže tento šťastný vývoj měl na celý úzký kroužek patrný
účinek a třebaže ve vilce opět zaznívaly veselé hlasy a radostný
smích, občas na leckterého člena rodiny, ba i na samu Rózu, dolehla
nezvyklá stísněnost, která nemohla Oliverově pozornosti ujít. Paní
Maylieová a její syn se často spolu na dlouhou dobu zavírali k tajné
poradě a nejednou se objevila Róza se stopami slz na tváři. Když se
pan Losberne ustanovil na dni, kdy odjede zpátky do Chertsey, tyto
 326 
příznaky ještě zesílily a bylo již očividné, že se děje něco, co ruší
klid mladé dámy a ještě kohosi jiného.
Konečně jednou ráno, když Róza byla sama v pokoji, kde se snídalo, vstoupil Harry Maylie a poněkud rozpačitě ji požádal o dovolení, smí‑li si s ní chviličku promluvit.
„Jen chvilička  kratičká chvilička  docela stačí, Rózo,“ omlouval
se mladý muž a přitáhl si židli blíž k ní. „To, co ti přicházím povědět,
jsi jistě už dávno vytušila. Nejhýčkanější tužby mého srdce ti nejsou
neznámé, i když jsi je ještě nikdy neslyšela moje rty vyslovit.“
Od chvíle, kdy vstoupil do pokoje, byla Róza velice bledá; ale to
mohl být následek právě přestálé nemoci. Pouze se maličko uklonila, shýbla se nad nějaké květiny, které stály poblíž, a mlčky čekala
na jeho další slova.
„Měl jsem  měl jsem  odsud odjet dřív,“ pronesl Harry.
„Tos opravdu měl,“ souhlasila Róza. „Odpusť, že to říkám, ale
raději bych viděla, kdybys byl odjel.“
„Přivedla mě sem obava ze všech nejhroznější a nejmučivější,“
pravil mladý muž, „strach, že ztratím zrovna tu drahou bytost, ke
které se upínají všechny moje tužby a naděje. Umíralas  potácela
ses mezi zemí a nebem. A víme, když mladé, krásné a dobré navštíví
těžká nemoc, že jejich čistá duše bezděčně tíhne k svému jasnému
domovu trvalého pokoje. A víme, pomoz nám Bůh, že právě nejlepší
a nejsličnější z našich řad až tuze často uvadají v plném rozkvětu.“
Mezitímco mu tato slova splývala ze rtů, objevily se v očích něžné dívky slzy, a když jedna skanula na květ, nad kterým se dívka
skláněla, a jasně se třpytila v jeho číšce a jen ještě jeho krásu zvyšovala, zdálo se, jako by se výlev jejího svěžího mladého srdce hlásil
k samozřejmé přízni s nejrozkošnějšími výtvory přírody.
„Bytost,“ pokračoval mladý muž vroucně, „tak sličná a čistá a nevinná jako sám anděl boží se vznášela mezi životem a smrtí! Ach,
když se ten daleký svět, ke kterému patří, již pootvíral jejím zrakům,
kdo mohl doufat, že se vrátí do strastí a běd světa zdejšího? Ach
 327 
Rózo, Rózo, vědět, že odplýváš jako nějaký tichý stín, který na zem
vrhá světlo shůry  nemít naději, že zůstaneš zachována těm, kdo
prodlévají ještě zde  stěží vůbec znát důvod, proč bys jim zde měla
zůstat  cítit, že patříš do oné jasné sféry, kam se v časném odletu
už vzneslo tolik tvorů neskonale sličných a dobrých  a přesto se
při tolikeré útěše modlit, abys byla vrácena těm, kdo tě milují  to
byla duševní muka málem tuze velká, aby je člověk snesl. Ta mě
trýznila ve dne v noci a přinášela s sebou takový strhující příval
obav a neblahých předtuch a sobecké lítosti, že bys mohla umřít
a nikdy se nedovědět, jak oddaně tě miluju, až mě svým náporem
téměř připravoval o smysly i rozum. Uzdravila ses. Den co den, ba
skoro hodinu co hodinu se ti vracela nějaká kapička zdraví a slévala
se s vyčerpaným a chabým pramínkem života, který v tobě malátně
koloval, až ho znovu vzdula v silný a živelný proud. Tvůj přechod
ze samého pokraje smrti zpátky do života jsem hltal očima, které
dychtivou nedočkavostí a hlubokou láskou až sleply. Neříkej mi, že
bys raději viděla, abych byl o tohle přišel  protože mi to obměkčilo
srdce k veškerému lidstvu!“
„Tak jsem to nemyslela,“ namítla Róza plačky. „Jen bych ráda, abys
odtud byl odjel a mohl se zase věnovat vznešeným a ušlechtilým
snahám  snahám tebe plně hodným.“
„Neznám snahy mne hodnější  snahy hodnější i nejdokonalejší
povahy pod sluncem  než úsilí o získání takového srdce, jako je
tvoje,“ opáčil mladý muž a vzal dívku za ruku. „Rózo, má drahá,
předrahá Rózo! Miluji tě už léta  celá léta  s nadějí v srdci, že si
proklestím cestu k slávě a potom se hrdě vrátím domů a povím ti,
že jsem o ni usiloval jen proto, abys ji sdílela se mnou  s vysněnou
myšlenkou, jak ti v té blažené chvíli připomenu všechny četné němé
důkazy, které jsem ti kdy podal o své chlapecké náklonnosti, a jak
se přihlásím o tvou ruku jako o naplnění nějaké dávné mlčenlivé
smlouvy, kterou jsme mezi sebou kdysi zpečetili! Ten čas ještě nenadešel  ale zde, dosud bez získané slávy a bez jediné mladické
 328 
vidiny uvedené ve skutek  ti nabízím srdce, které ti už tak dlouho
patří, a vkládám celý svůj osud do slov, kterými tu nabídku přijmeš.“
„Tvoje chování bylo vždycky laskavé a šlechetné,“ řekla Róza
a krotila vzrušení, které v ní bouřilo, „a protože jistě věříš, že nejsem necitelná ani nevděčná, tak si poslechni mou odpověď.“
„Ta je, že se smím snažit, abych si tě zasloužil  ano, drahá Rózo?“
„Ta je,“ odpověděla Róza, „že se musíš snažit, abys na mě zapomněl  ne jako na dávnou a vřele oddanou přítelkyni, protože to
by mě hluboce ranilo, ale jako na předmět své lásky. Rozhlédni se
po světě a jen pomysli, kolik je v něm srdcí, která by tě naplnila hrdostí, kdybys je získal. Jestli budeš chtít, svěř se mi s nějakou jinou
náruživou náklonností  budu ti vždycky přítelem, že upřímnějšího,
vřelejšího a věrnějšího v životě nenajdeš.“
Nastala přestávka, za níž si Róza zakryla rukou obličej a plně
povolila slzám. Druhou ruku jí stále držel Harry.
„A tvoje důvody, Rózo?“ promluvil konečně ztlumeným hlasem.
„Jaké máš k takovému rozhodnutí důvody?“
„Máš právo je znát,“ přiznala Róza. „Kdybys řekl nevímco, moje
přesvědčení nezvrátíš. Je to povinnost, kterou musím splnit.
Povinnost, kterou dlužím jak druhým, tak sobě.“
„Sobě?“
„Ano, Harry. Sobě dlužím, abych já, děvče bez rodiny a bez věna
a s poskvrnou na svém jménu, nezavdala tvé rodině příčinu k podezření, že jsem špinavě využila tvé první náruživé lásky a pověsila
se jako přítěž na všechny tvoje tužby a záměry. A tobě a tvé rodině
dlužím, abych zabránila, abys v zápalu své šlechetné povahy nepostavil svému vzestupu v životě tuhle velkou překážku.“
„Jestliže je tvoje náklonnost v souladu s tvým smyslem pro povinnost “ začal Harry.
„Není,“ přerušila ho Róza a hluboce se zarděla.
„Ty tedy mou lásku sdílíš?“ zvolal Harry. „Pověz mi jen to, drahá
Rózo  jen to mi pověz  a zmírni hořkost toho krutého zklamání!“
 329 
„Kdybych to byla mohla udělat a přitom těžce neublížit tomu,
kterého miluju,“ opáčila Róza, „pak bych byla mohla “
„To vyznání přijmout docela jinak?“ dopověděl Harry. „Neskrývej
přede mnou aspoň to, Rózo, prosím tě!“
„Ano, mohla,“ přisvědčila Róza. „Nemluv!“ dodala a vyvlékla si
ruku. „Nač bychom tuhle bolestnou rozmluvu prodlužovali? Tu
rozmluvu pro mě přebolestnou, třebaže mi na druhé straně připraví trvalé štěstí  protože budu opravdu šťastná, když budu vědět,
že jsem v tvých očích kdysi zaujímala to vysoké místo, jakému se
těším teď, a každý slavný úspěch, kterého v životě dosáhneš, mi
dodá novou sílu a odvahu. Sbohem, Harry! Už nikdy se nesetkáme
tak, jak jsme se setkali dnes  ale jiný vztah než ten, do jakého by
nás byla uvedla tahle rozmluva, nás může dlouho a šťastně pojit
společným poutem. A kéž ti je veškeré požehnání, jaké jen mohou
modlitby upřímného a vroucího srdce vyprosit od zdroje vší pravdy
a přímosti, vždy k potěše a posile!“
„Ještě slovo, Rózo,“ řekl Harry. „Tvůj důvod tvými vlastními slovy!
Ať ho slyším z tvých vlastních rtů!“
„Tvoje vyhlídky do budoucnosti,“ odpověděla Róza pevně, „jsou
skvělé. Čekají na tebe všechny pocty, k jakým může člověka ve
veřejném životě vynést velké nadání a vlivné příbuzenstvo. Ale to
příbuzenstvo je pyšné  a já se ani nechci vtírat mezi ty, kdo by mohli pohrdavě smýšlet o matce, která mi dala život, ani nechci přinést
hanbu nebo nezdar synovi ženy, která už tak dlouho a skvěle místo
té matky zastává. Zkrátka,“ řekla mladá dívka a odvrátila se, když
ji dočasná statečnost začala opouštět, „na mém jméně lpí skvrna,
kterou svět hází na nevinné hlavy. Nebudu ji ze své krve přenášet
na jinou  ta hana nechť zůstane jedině na mně.“
„Ještě jedno slovo, Rózo. Nejdražší Rózo, ještě jedno!“ zvolal
Harry a vrhl se jí k nohám. „Kdyby mi míň  míň přála štěstěna,
jak by řekli lidé  kdyby mým údělem byl nějaký skromný a tichý
život  kdybych byl chudý, neduživý, bezmocný  byla by ses ode
 330 
mne odvrátila i pak? Nebo se tahle přepjatá úzkostlivost zrodila
z mého předpokládaného vzestupu k bohatství a slávě?“
„Nevymáhej ze mě odpověď,“ bránila se Róza. „Tahle otázka vůbec nepřichází v úvahu a nikdy ani nepřijde. Je to nespravedlivé,
skoro nelaskavé, mě k ní nutit.“
„Kdyby tvoje odpověď byla taková, v jakou se málem odvažuju
doufat,“ opáčil Harry, „pak mou osamělou pouť ozáří paprsek štěstí
a bude mi svítit na cestu přede mnou. Není to lichá nicotnost, vyřčením několika stručných slov udělat tolik pro člověka, který tě miluje
nade všechno na světě! Ach Rózo, ve jménu mé vřelé a nehynoucí
lásky, ve jménu všeho, co jsem pro tebe vytrpěl, i všeho soužení, ke
kterému mě odsuzuješ, jen na tuhle jedinou otázku mi odpověz!“
„Tedy kdyby ti byl osud určil jiný los,“ odvětila Róza, „kdybys i byl
stál maličko nade mnou, ale ne příliš vysoko, kdybych ti bývala
mohla být pomocí a potěchou v jakémkoli skromném a poklidném
ústraní, a ne poskvrnou a překážkou v ctižádostivých a vznešených
kruzích široké veřejnosti, pak bych bývala téhle muce ušla. Mám
všechny důvody být šťastná, moc šťastná i teď  ale pak bych, Harry,
přiznávám, bývala šťastnější.“
Mezitímco pronášela toto doznání, dotírala Róze na mysl záplava
živých vzpomínek na dávné naděje, které kdysi tajně hýčkala ještě
jako holčička; ale jak tomu již u dávných nadějí bývá, když se vrátí
zmařené, přinesly s sebou slzy, a ty jí ulevily.
„Nemůžu se té slabosti ubránit a jen mě v mém odhodlání utvrzuje,“ dodala Róza a podávala mu ruku. „Teď už opravdu musím jít.“
„Žádám tě o jeden slib,“ pravil Harry, „abych si ještě jednou, a jen
jednou jedinkrát  řekněme za rok, ale možná o hodně dřív  s tebou směl o téhle věci promluvit naposledy.“
„Ale ne mě nutit, abych své správné rozhodnutí změnila,“ opáčila
Róza s tesklivým úsměvem. „To by bylo marné.“
„Nebudu tě nutit,“ řekl Harry. „Jen si znovu tvé rozhodnutí poslechnu, budeš‑li je opakovat  neodvolatelně opakovat! Položím ti
 331 
k nohám své postavení nebo jmění, ať bude už jakékoli, a jestliže při
svém nynějším předsevzetí setrváš i nadále, ani slovem, ani činem
se je nepokusím změnit.“
„Tak budiž,“ přisvědčila Róza. „Je to jen o jednu novou bolest víc,
ale do té doby snad budu s to, abych ji snesla líp.“
A opět mu podávala ruku. Ale mladý muž si strhl dívku na prsa,
a když na její krásné čelo vtiskl jediný polibek, kvapně odešel
z pokoje.
 332 
Kapitola třicátá šestá
Je velice krátká a může na tomto místě připadat nevalně důležitá.
Přesto ji však je radno přečíst jako doplněk kapitoly předešlé
a jako klíč ke kapitole jiné, která bude následovat, až přijde její čas
„Tak jste tedy rozhodnutý dělat mi dnes ráno na cestě společníka,
hm?“ zeptal se doktor, když si Harry Maylie přisedl ke stolu, u něhož právě s Oliverem snídal. „Vám přece jeden názor nebo záměr
nevydrží ani půlhodinku!“
„Jednoho krásného dne o mně budete mluvit jinak,“ ohradil se
Harry a bez jakéhokoli zjevného důvodu se zarděl.
„Rád bych viděl, kdybych měl opravdu proč,“ odpověděl pan
Losberne, „ačkoli přiznávám, že o tom pochybuju. Ještě včera ráno
jste se s velkým spěchem rozhodl, že zůstanete tady a jako oddaný
syn doprovodíte matku k moři. Před polednem mi přijdete oznámit,
že mi prokážete tu čest a na své cestě do Londýna mě doprovodíte
až tam, kam jedu já. A večer na mě najednou s náramnou tajemností naléháte, abychom vyjeli, dřív než dámy vstanou, a to má ten
následek, že tuhle malý Oliver tady sedí uvrtaný u snídaně, místo
aby brousil po lukách a slídil po všech možných botanických divech.
Hrozná smůla, viď, Olivere?“
„Moc by mě bylo mrzelo, pane, kdybych nebyl doma, až budete
s panem Mayliem odjíždět,“ prohlásil k tomu Oliver.
„To je přece chlapec!“ pochválil si doktor. „Až se vrátíte, musíte se
na mě přijít někdy podívat. Ale abychom mluvili vážně, Harry  dostal jste snad od vysokého panstva nějakou zprávu, že tak najednou
hoříte nedočkavostí, abyste už byl pryč?“
„Vysoké panstvo,“ odvětil Harry, „pod kteréžto označení mám
za to, že patrně zahrnujete mého nejjasnějšího strýce, se mnou
 333 
nebylo v písemném styku, co jsem tady, a v téhle roční době není
ani pravděpodobné, že by se něco přihodilo, co by vyžadovalo mou
okamžitou přítomnost mezi nimi.“
„No,“ řekl doktor, „jste divný pavouk. Ale to se rozumí, ve volbách
před Vánocemi vás dostanou do parlamentu a tyhle náhlé změny
a obraty nejsou pro politickou činnost špatnou průpravou. Něco
na tom je. Dobrý trénink je vždycky žádoucí, ať se už jede dostih
o místo, o pořadí nebo o absolutní vítězství.“
Harry Maylie se tvářil, jako by měl sto chutí k této krátké rozmluvě přičinit jednu dvě poznámky, které by byly doktora nemálo
udivily; spokojil se však pouze tím, že řekl: „Uvidíme,“ a dál už o věci
nemluvil. Krátce nato před domem zastavil poštovní kočár, a když
si Giles přišel do pokoje pro zavazadla, dobrák doktor se honem
hrnul ven, aby dohlédl na jejich naložení.
„Olivere,“ řekl Harry Maylie ztlumeným hlasem, „pojď, rád bych
si s tebou promluvil slovíčko.“
Oliver přešel do okenního výklenku, do kterého mu pan Maylie
kynul; velice ho překvapovala napůl schlíplá a napůl buřičská nálada, kterou prozrazovalo celé Harryho chování.
„Už umíš dobře psát?“ zeptal se Harry a položil Oliverovi ruku
na rameno.
„Myslím, že ano, pane,“ odpověděl Oliver.
„Nepřijedu teď domů možná delší dobu a rád bych, kdybys mi občas napsal  řekněme tak jednou za čtrnáct dní, třeba každé druhé
pondělí, poste restante na hlavní poštu v Londýně. Uděláš mi to?“
„Ale samozřejmě, pane! Budu na to hrdý,“ vyhrkl Oliver, tím úkolem nadmíru rozradostněný.
„Rád bych věděl, jak  jak se daří matce a slečně Maylieové,“ pokračoval mladý muž, „a můžeš popsat třeba celý arch o tom, kam
chodíte na procházky a o čem si vykládáte a jestli se zdá  totiž zdají
šťastné a zdravé. Rozumíš mi?“
„Ovšem, pane, úplně,“ přisvědčil Oliver.
 334 
„Bylo by mi milejší, kdybys jim o tom neříkal,“ vysvětloval Harry dál
a slova jen chrlil, „protože by to matku jen ponoukalo, aby mi psala častěji, a pro ni je to už námaha a starost. Hleď, ať to zůstane tajemstvím
mezi námi dvěma anezapomeň mi vypsat všechno! Spoléhám na tebe!“
Oliver, kterého vědomí vlastní důležitosti plnilo velkou hrdostí
a poctou, horlivě slíbil, že při podávání zpráv bude dbát tajnosti
a obšírnosti. A když ho pan Maylie ještě mnohokrát ujistil svou
sympatií a ochranou, rozloučil se s ním a odešel.
Doktor už seděl v kočáře. Giles (který měl podle ujednání zůstat
ve vile) držel ruku na otevřených dvířkách a služebné stály na zahradě a přihlížely. Harry ještě jednou letmo pohlédl k mřížovanému
oknu a skočil do vozu.
„Jeďte,“ křikl, „honem, rychle, plným tryskem! Můžete letět jako
vítr, a ještě to dnes pro mě bude pomalu!“
„Hohó, hej,“ zvolal doktor, s velkým chvatem spustil přední okénko a křičel na postilióna, „nemusíte letět jako vítr, a ještě to bude
rychle pro mne! Slyšíte?“
S cinkotem a rachotem se klikatil povoz, téměř skrytý v kotouči
prachu, svou cestou po silnici, až všechen hrkot pohltila rostoucí vzdálenost a jeho rychlou jízdu mohlo nadále sledovat jedině oko, a tu hned
úplně zmizel, hned se zas vynořoval, podle toho, jak to připouštěly
různé překážky v krajině nebo zákruty cesty. Nakonec už pak nebylo
vidět ani ten prašný obláček a teprve tehdy se pozorní zvědavci rozešli.
Ale jeden divák nepřestal upírat oči na místo, kde kočár zmizel,
a hleděl na ně ještě dlouho po tom, když už byl několik mil daleko 
neboť za bílou záclonou, která ji chránila před zahlédnutím, když
Harry zdvihl oči k oknu, seděla sama Róza.
„Zdá se v dobré náladě a šťastný,“ řekla si konečně. „Nějaký čas jsem
se bála, že by mohlo být jinak. Mýlila jsem se. To jsem moc a moc ráda.“
Slzy jsou znamením stejně radosti jako žalosti; ale ty, které kanuly po tváři Róze, jak tak seděla zadumaně u okna a upřeně hleděla
stále týmž směrem, jako by svědčily spíš o smutku než o potěšení.
 335 
Kapitola třicátá sedmá
V níž čtenář může pozorovat nesoulad,
nikoli neobvyklý u manželských dvojic
Pan Bumble seděl v špitální hovorně s očima zasmušile upřenýma
na nevlídný krb, z něhož nevycházel žádný jasnější svit (poněvadž
bylo léto) než odlesk hrstky nedomrlých slunečních paprsků, které
odrážel jeho studený a lesklý povrch. Od stropu se houpala mucholapka v podobě strakaté papírové klícky, k níž v trudném zamyšlení
občas zdvihl oči, a jakmile zahlédl neprozřetelný hmyz, obletující
tu vábnou léčku, vždycky se panu Bumblovi vydral z prsou hluboký
vzdech a zároveň mu tvář obestřel stín ještě trudnější. Pan Bumble
rozjímal; dost možná, že mu ten hmyz přiváděl na mysl nějakou
trpkou událost z vlastní minulosti.
Ale páně Bumblova zasmušilost nebyl jediný jev, způsobilý vzbudit v nitru náhodného diváka sladkobolné zadumání. Nechyběly
další známky  a to známky úzce spjaté přímo s páně Bumblovou
osobou  hlásající, že v jeho životních poměrech došlo k velké
změně. Premovaný kabát a dvourohý klobouk  kam se jen poděly?
Dolní končetiny mu sice dosud vězely v podkolenicích a tmavých
bavlněných punčochách  ale nebyly to ty podkolenice. Kabát
měl širokánské šosy a po té stránce byl jako ten kabát, ale běda,
v ostatním jak jinačí! Majestátní dvourohák ustoupil skromnému
kulatému klobouku. Zkrátka pan Bumble už nebyl serbusem.
V našem životě existují některá význačná postavení, která nezávisle na podstatnějších požitcích, jež s sebou přinášejí, nabývají
obzvláštní hodnoty a důstojnosti pro kabáty a vesty s nimi spojené.
Polní maršálek má svou uniformu, biskup svou hedvábnou šerpu,
soudní rada svůj hedvábný talár, serbus svůj dvourohý klobouk.
 336 
Zbavte biskupa jeho šerpy nebo serbusa jeho dvouroháku a premování  a co z nich zbude? Lidé. Pouze lidé. Důstojnost a někdy
dokonce i svatost závisí na kabátu a vestě větší měrou, než si leckdo
představuje.
Pan Bumble pojal za manželku paní Corneyovou a byl nyní
kustodem špitálu. Moci se ujal nový serbus. A na toho přešly všechny tři věci: dvourohý klobouk, zlatem premovaný kabát i hůl.
„A zejtra to jsou dva měsíce, co se to stalo!“ pravil pan Bumble
s povzdechem. „Zdá se to celá věčnost.“
Pan Bumble tím možná myslil, že do toho krátkého období osmi
týdnů vtěsnal celý život blaha  ale ten vzdech! Těžko by bylo hledat
vzdech výmluvnější.
„Prodal jsem se,“ hovořil Bumble, jak sledoval řetěz svých myšlenek stále dál, „za šest čajovejch žliček, za klíšťky na cukr a za konvičku na mlíko  s pár kouskama vobstarožního nábytku a dvaceti
librami na penězích. Bratru za fatku30 jsem se dal. Lacino, zatraceně
lacino!“
„Lacino?“ vřískl panu Bumblovi do ucha ostrý hlas. „Ty bys bejval
drahej ještě za míň  sám pánbůh nad námi ví, že jsem tě zaplatila
až moc draho!“
Pan Bumble se otočil a střetl se s tváří své půvabné choti, která
oněm několika slovům, jež z jeho žehrání mimoděk zaslechla, neporozuměla docela jasně a hořejší poznámky se odvážila jen tak
nazdařbůh.
„Ale manželko, prosím tě!“ ohradil se pan Bumble s tesknou
přísností.
„No co?“ štěkla dáma.
„Buď vod tej dobroty a podívej se na mě,“ pravil pan Bumble
a upřel na ni oči. („Jestli snese tenhle pohled,“ povídal si v duchu
pan Bumble, „tak už snese všecko. To je pohled, kerej u špitálníků
30  Nepatrnost. Pozn. red.
 337 
jaktěživo neselhal, co vím. Jestli selže u ní, tak je s mou autoritou
ámen.“)
Stačí‑li téměř neznatelné vypoulení očí zkrotit špitálníky, kteří
při své lehké stravě nejsou zrovna v nejlepší kondici, nebo byla‑li
snad někdejší paní Corneyová proti ostřížím pohledům obzvlášť
odolná, to je věcí názoru. Faktem však zůstává, že správcová se páně
Bumblovým kabousením ani dost málo zdrtit nedala, nýbrž právě
naopak, přijala je velice pohrdavě, ba dokonce je odbyla smíchem,
který zněl, jako by šel vskutku od srdce.
Když pan Bumble uslyšel tento zcela neočekávaný zvuk, ukázala se mu v tváři nejdříve nevíra a potom úžas. Pak opět upadl do
dřívějšího stavu a neprobral se z něho dříve, dokud jeho pozornost
znovu neupoutal hlas jeho polovice.
„To tady hodláš sedět a chrápat celý den?“ zeptala se paní Bumblová.
„Hodlám tady sedět tak dlouho, jak uznám za vhodný, manželko,“
odsekl pan Bumble, „a třeba jsem nechrápal, budu chrápat, zívat,
kejchat, smát se nebo cabit, jaká mě holt zrovna popadne nálada 
to je můj privilej.“
„Tvůj privilej!“ ušklíbla se paní Bumblová s nevýslovným opovržením.
„Už jsem řek, manželko,“ pravil pan Bumble. „Privilej mužskýho
je komandovat.“
„Ježkovy brejle, a jakej privilej mají ženské?“ zvolala vdova po
zesnulém panu Corneym.
„Poslouchat, manželko,“ zahřměl pan Bumble. „To tě měl ten tvůj
nešťastnej nebožtík muž naučit  pak by možná byl ještě dneska
naživu. Škoda, že není, chudák!“
Paní Bumblová na první pohled poznala, že právě nadešel kritický okamžik a že rána vedená k opanování pole tou či onou stranou
musí nezbytně rozhodnout o nadvládě s konečnou platností, a proto sotvaže uslyšela tuto narážku na mrtvého a pochovaného, ihned
 338 
se zhroutila na židli a s hlasitým vřískotem, jaký že je pan Bumble
surovec a ukrutník, propukla v křečovitý pláč.
Ale slzy rozhodně nebyly to pravé, co mohlo do páně Bumblovy
duše proniknout  jeho srdce bylo nepromokavé. Stejně jako prací
kastorové klobouky, kterým déšť jen prospívá, i jeho nervy se otužovaly a sílely pod přívaly slz, které mu jako známky slabosti a tak
dalece i němého uznání jeho moci byly docela po chuti a blažily
ho. Patřil na svou manželku pohledem velice uspokojeným a povzbudivým tónem jí domlouval, jen aby se vybrečela, co může, že
dochtoři se na tyhle exhibice dívají jako na náramně prospěšné
lidskému zdraví.
„Brek roztahuje plíce, vomejvá vobličej, posiluje voči a vodplaví
vztek,“ pravil pan Bumble. „Tak se jen vybreč!“
Sotvaže si od tohoto žertovného poučení ulevil, podal si pan
Bumble z věšáku klobouk, a když si ho nasadil trochu furiantsky na
stranu, asi jako by učinil muž plně přesvědčený, že náležitě obhájil
svou převahu, strčil si ruce do kapes a loudavě vykročil ke dveřím,
přičemž z celého jeho vzezření vyzařovala naprostá nenucenost
a čtveráctví. Jenže bývalá paní Corneyová zkusila slzy pouze proto,
že byly méně namáhavé než brachiální násilí; byla však od minuty
ochotna učinit pokus i s posledně jmenovanou metodou, jak pan
Bumble bez dlouhého prodlení objevil.
První důkaz, kterého se mu o té skutečnosti dostalo, mu podal
dutý zvuk a nenadálý předmět, s nímž jeho klobouk hned vzápětí
odletěl až na protější konec pokoje. Když mu tímto přípravným
manévrem obnažila hlavu, popadla ho zkušená dáma jednou
rukou pevně za ohryzek a druhou ho zasypala hotovým krupobitím pohlavků (sázených s neobyčejnou silou a zručností). Potom
maličko zpestřila své počínání tím, že ho drápala v obličeji a rvala
mu vlasy, a když ho konečně potrestala takovou měrou, jakou pokládala vzhledem k jeho provinění za nezbytnou, vrazila do něho,
až se převalil přes židli, na štěstí právě vhodně k takovému účelu
 339 
postavenou, a potom ho vyzvala, jen ať si řečňuje dál o tom svém
privileji, jestli si troufá.
„Vstaň!“ poručila paní Bumblová velitelským hlasem. „A koukej
se odsuď klidit, jestli nechceš, abych provedla něco hroznýho.“
Pan Bumble se sbíral s velmi truchlivou tváří; přemítal, co by to
hrozné mohlo být. Zdvihl si ze země klobouk a podíval se ke dveřím.
„Jdeš už?“ zeptala se důrazně paní Bumblová.
„To víš, zlatíčko, to víš,“ přisvědčil pan Bumble a již mrštněji
zamířil ke dveřím. „Já nechtěl  už jdu, zlatíčko! Seš dnes taková
strašně prudká, že vopravdu “
V tom okamžiku udělala paní Bumblová chvatný krok kupředu,
aby natáhla koberec, který v šarvátce shrnuli. V tu ránu vyletěl pan
Bumble z pokoje, aniž své nedořečené větě věnoval jedinou další
myšlenku, a tím ponechal bývalou paní Corneyovou absolutním
pánem bojiště.
Pan Bumble, nenadálým útokem úplně ohromený, utrpěl úplnou
porážku. Měl vyslovený sklon k zastrašování slabších; z páchání
drobných krutostí čerpal nikoli nepatrnou rozkoš, a logicky tedy
byl (je zbytečné podotýkat) zbabělec. To rozhodně není míněno
na újmu jeho charakteru, neboť mnozí úřední hodnostáři, kteří se
těší velké úctě i obdivu, podléhají podobným slabostem. Vpravdě
tuto připomínku vlastně uvádíme spíše v jeho prospěch než naopak,
a to s úmyslem vštípit čtenáři správný pojem o páně Bumblově
způsobilosti k výkonu úřadu.
Leč míra jeho ponížení nebyla ještě dovršena. Když vykonal obchůzku po ústavě a prvně v životě si pomyslil, že chudinské zákony
jsou opravdu na lidi příliš tvrdé a že muže, kteří utekli od manželky
a ponechali ji na starost obci, by po spravedlnosti neměl postihovat
vůbec žádný trest, nýbrž že jim spíše přísluší odměna jakožto zasloužilým osobám, které mnoho vytrpěly, došel pan Bumble nakonec k místnosti, kde se obyčejně několik špitálnic zabývalo praním
obecního prádla a odkud se právě ozýval hluk čilé rozprávky.
 340 
„Hm!“ odfrkl si pan Bumble a sebral veškerou vrozenou důstojnost. „Aspoň tyhle ženský musej dál respektovat mužský privilej. 
Hoho! Hej, vy tam! Jak si to představujete, dělat takovej randál,
ženský jedny!“
S těmi slovy otevřel pan Bumble dveře a velmi prudce a rozhněvaně vrazil do místnosti; toto chování však okamžitě vystřídal
výraz svrchovaně pokorný a schlíplý, když jeho oči neočekávaně
spočinuly na postavě jeho vlastní choti.
„Vodpusť, zlatíčko,“ zašveholil pan Bumble, „já nevěděl, že jsi tady.“
„Ty jsi nevěděl, že jsem tady!“ opakovala po něm paní Bumblová.
„Co tady chceš ty?“
„Myslel jsem, zlatíčko, že tady trošku moc povídají, aby mohly
svou práci dělat pořádně,“ odpověděl pan Bumble a roztržitě pošilhával po dvou stařenách u škopku, které si spolu vyměňovaly
obdivné poznámky nad tím, jak je špitální kustod zkroušený.
„Ty sis myslel, že moc povídají!“ podivila se paní Bumblová. „Co
je do toho tobě?“
„Ale zlatíčko ,“ naléhal pan Bumble pokorně.
„Co je do toho tobě?“ opakovala paní Bumblová důrazně svou otázku.
„Máš docela pravdu, zlatíčko, ty seš tady paní,“ připustil pan Bumble,
„ale jen jsem myslel, že třeba tuhle chvíli nejsi zrovna po ruce.“
„Tak já ti něco povím, pane Bumble,“ opáčila jeho choť. „Vůbec
o to nestojíme, aby ses nám do něčeho míchal. Moc a moc rád strkáš
nos do věcí, do kterých ti nic není, až se ti kdekdo v domě směje v tu
ránu, jak se otočíš zády, a děláš ze sebe hlupáka každou hodinu, jak
je den dlouhý. Tak koukej zmizet, a honem!“
Pan Bumble, pozorující s trýznivými pocity radost obou starých
špitálnic, které se spolu celé šťastné chichtaly, okamžik zaváhal.
Paní Bumblová, jejíž netrpělivost nesnesla odkladu, popadla nádobu s rozvařeným mýdlem, ukázala manželovi na dveře a poručila
mu, aby okamžitě odešel, nebo jinak že jeho tlustá figura pocítí, zač
je toho loket.
 341 
Co mohl pan Bumble dělat? Schlíple otočil hlavu a ploužil se
ven  a když se došoural do dveří, chichotání špitálnic se proměnilo
ve vřískavý chechtot nezkrotné radosti. Nic jiného už nechybělo.
Byl v jejich očích ponížen  ztratil všechno společenské postavení
i důstojnost zrovna u svých špitálníků  zřítil se z celé výše a slávy
serbusovství až do nejpropastnější hloubi, do hloubi nejzakřiknutějšího pantoflového hrdiny.
„To všechno ve dvou měsících!“ bědoval pan Bumble, hlavu plnou
truchlivých myšlenek. „Ve dvou měsících! Ani ne před dvěma měsícema jsem ještě byl pánem nejenom svým, ale i všechněch druhých,
pokavad spadali pod kulaturní špitál! A teďka ?“
To na něj bylo příliš mnoho. Napohlavkoval hochovi, který před
ním otevřel vrata (neboť ve svém přemítání došel pan Bumble až
k bráně), a potom vykročil na ulici.
Kráčel hned jednou ulicí tam a hned zas jinou zpátky, až tělesná námaha ztlumila počáteční prudkost jeho žalu, a tento citový
zvrat vyústil ve vjem žízně. Přešel kolem kdoví kolika hostinců; ale
konečně se zastavil před jedním v postranní uličce, v jehož lokále,
jak zjistil chvatným nakouknutím přes záclonky, nebylo živé duše
kromě jednoho osamělého hosta. V tu chvíli se spustil prudký déšť.
To u něho rozhodlo. Pan Bumble vstoupil, cestou kolem výčepního
pultu do lokálu si poručil něco k pití a vešel do místnosti, do které
předtím nahlédl z ulice.
Muž, který tam seděl, byl velký brunet a měl na sobě široký plášť.
Dělal dojem, jako by byl cizinec, a podle jisté ztrhanosti ve výrazu,
jakož i podle prašných skvrn na obleku se zdálo, že přicestoval
z dost daleka. Když Bumble vešel, muž si ho úkosem změřil, ale sotva se vůbec uráčil pokynout hlavou na poděkování za jeho pozdrav.
Pan Bumble však měl důstojnosti vrchovatě za dva  i pro případ,
že by cizinec býval družnější  a popíjel tedy svůj jalovcový grog
mlčky a s velmi okázalou obřadností a důležitostí četl noviny.
 342 
Ale stalo se  jak se stává velice často, když se za podobných
okolností lidé spolu náhodně sejdou  že pan Bumble co chvíli pocítil mocné nutkání, kterému nemohl odolat, po očku se podívat na
cizince, a že kdykoli tak učinil, v jistém zmatku hned zase pohled
odvrátil, neboť shledal, že také cizinec se právě po očku dívá na
něj. Páně Bumblovu rozpačitost zvyšoval neobyčejně pozoruhodný
výraz cizincových očí, které sice byly čilé a bystré, ale zastíněné
mrakem nedůvěry a podezření, že nic podobného dosud v životě
neviděl, takže pohled na ně odpuzoval.
Když se jejich zraky několikrát střetly, cizinec drsným, hlubokým
hlasem prolomil mlčení.
„To jste hledal mne,“ zeptal se, „když jste se koukal oknem dovnitř?“
„Ani bych nevěděl, ledaže byste byl pan   “ Tu pan Bumble uťal
řeč, protože byl zvědavý, jak se cizinec jmenuje, a ve své nedočkavosti se domníval, že muž snad mezeru doplní.
„Vidím, že jste mě nehledal,“ konstatoval cizinec a kolem úst mu
pohrával mírně jízlivý úsměv, „jinak byste byl znal moje jméno. Ale
neznáte ho. A doporučoval bych vám, abyste se mě na ně neptal.“
„Já nic zlýho nemyslel, mladý muži,“ podotkl pan Bumble vznešeně.
„Ani neudělal,“ dodal cizinec.
Po této krátké rozmluvě znovu zavládlo mlčení, které pak opět
prolomil cizinec.
„Myslím, že jsem vás už někde viděl, ne?“ začal. „Byl jste tenkrát
jinak oblečený a jen jsem vás potkal na ulici, ale vždycky bych vás
zase poznal. Kdysi jste býval serbus tady odsud, nemám pravdu?“
„Bejval,“ přisvědčil pan Bumble poněkud překvapeně. „Ouřední
sluha kulaturní obce.“
„Tak, tak,“ potvrdil druhý muž a pokývl souhlasně hlavou. „Právě
v té hodnosti jsem vás viděl. Co jste teď?“
 343 
„Kustod špitálu,“ odpověděl pan Bumble zvolna a důrazně, aby
zarazil všechnu nepatřičnou důvěrnost, kterou by si cizinec jinak
třeba dovolil. „Kustod špitálu, mladý muži!“
„A jistěže máte pořád na zřeteli svůj osobní zájem, jako jste měl
vždycky, nemýlím se?“ pokračoval cizinec a zadíval se pronikavě do
očí panu Bumblovi, který je v údivu nad tou otázkou zvedl. „Nic se
nerozpakujte, člověče, a odpovězte upřímně. Jak vidíte, znám vás
moc dobře.“
„Podle mýho,“ odvětil pan Bumble, který si rukou zaclonil oči
a ve zřejmých rozpacích si prohlížel cizince od hlavy k patě, „není
ženatýmu vo nic víc proti srsti přivydělat si nějakej ten poctivej
groš, když to jde, než svobodnýmu. Kulaturní ouředníci nemají tak
velkej plat, aby si moh li dovolit vodmítnout nějaký to malý extra,
když se jim nabídne slušnou a patřičnou formou.“
Cizinec se usmál a znovu pokývl hlavou  jako by chtěl říci, že se
ve svém člověku nezklamal. Potom zazvonil.
„Tuhle ještě jednou plnou!“ poručil a podal hostinskému prázdnou sklenici pana Bumbla. „A ať je to silné a horké. Tak to máte asi
rád, viďte?“
„Ne přesmoc silný,“ odpověděl pan Bumble s upejpavým odkašláním.
„Vy už rozumíte, co to znamená, šenkýři!“ připojil cizinec stroze.
Hospodský se usmál, zmizel a zakrátko se pak vrátil s kouřícím
pohárem; hned první lok vehnal panu Bumblo vi slzy do očí.
„Tak a teď poslouchejte,“ zahovořil cizinec, když nejdřív zavřel
dveře i okno. „Právě dnes jsem přišel tady do města, abych vás
vyhledal, a z dopuštění jedné takové náhody, jakými ďábel někdy
poslouží svým přátelům, jste vešel zrovna do lokálu, kde jsem seděl
a nemyslel na nic jiného než na vás. Potřebuju od vás nějakou informaci. Nežádám od vás, abyste mi ji podal zadarmo, třebaže nestojí
dohromady za řeč. Tumáte, pro začátek si vemte tohle.“
 344 
S těmi slovy přišoupl svému společníkovi přes stůl dva zlaťáky 
opatrně, jako by nechtěl, aby venku někdo zaslechl cinkot mincí.
Když pan Bumble důkladně mince prozkoumal, nejsou‑li falešné,
a s velkým uspokojením si je potom zastrčil do kapsičky u vesty,
muž pokračoval:
„Vraťte se v myšlenkách kus do minulosti  počkejme  takových
dvanáct let od poslední zimy.“
„To je hodně dlouho,“ poznamenal pan Bumble. „No dobrá. Stalo
se.“
„Místo děje: špitál.“
„Dobrá.“
„Doba děje: noc.“
„Jo.“
„A vybavte si kumbál, mizernou díru, ať to bylo kde bylo, kde
bídné poběhlice přiváděly na svět život a zdraví, tak často odepřené
jim samým  kde rodily ukňourané fakany, aby měla obec co vychovávat, a potom, svrab na ně, skryly svou hanbu v hrobě.“
„To asi myslíte slehárnu, ne?“ opáčil pan Bumble, kterému nebylo
cizincovo vzrušené líčení dost jasné.
„Ano,“ přisvědčil cizinec. „Narodil se tam hoch.“
„Tam se narodilo hochů!“ poznamenal pan Bumble a potřásl
malomyslně hlavou.
„Mor na ty spratky!“ zvolal cizinec. „Mluvím jen o jednom  byl
takový bledý, vypadal krotký jako beránek, byl tady v městě v učení
u jednoho rakváře  kéž by ten byl pro něj udělal rakev a zatloukl
do ní jeho mrtvolu!  a později utekl do Londýna, jak se proslýchalo.“
„Aha, to myslíte Olivera! Malýho Twista!“ zajásal pan Bumble. „No
bodejť, na toho se pamatuju. Zarytějšího ničemu aby jeden pohledal “
„Na toho jsem se vás ptát nepřišel, o něm jsem toho už slyšel dost,“
zarazil cizinec hned na samém začátku páně Bumblovu tirádu na
téma nepravostí ubožáka Olivera. „Zajímá mě jedna ženská  ta
babizna, co opatrovala jeho matku. Kde je ta?“
 345 
„Kdeže je ta?“ opáčil pan Bumble, kterého jalovcový grog naladil
šprýmovně. „To by se dalo těžko říct. Tam, kam vodešla, ať už je to
tam nebo tam, nebaběj žádný akušérky31  tak si myslím, že je na
každej pád bez zaměstnání.“
„Co tím myslíte?“ dožadoval se cizinec přísně.
„Že minulou zimu umřela,“ odpověděl pan Bumble.
Muž se na něj upřeně zadíval, když mu Bumble podal tuto zprávu,
a třebaže z něho ještě chvíli potom nespustil oči, jeho pohled ponenáhlu zroztržitěl a znepřítomněl a muž zjevně hluboce přemítal.
Nějaký čas vypadal jako na vážkách, má‑li ho to sdělení těšit, nebo
mrzet; ale konečně vydechl volněji, odtrhl od Bumbla oči a prohodil,
že na tom celkem nezáleží. S tím prohlášením povstal, jako by chtěl
odejít.
Jenže pan Bumble byl dost pálený, aby okamžitě postřehl, že se tu
naskýtá příležitost k výhodnému zpeněžení jistého tajemství, které
chová jeho lepší polovice. Dobře se pamatoval na večer, kdy umřela
stará Sally, neboť události toho dne mu zavdaly věru dobrý důvod,
aby na ten večer vzpomínal jako na chvíli, kdy paní Corneyovou
požádal o ruku; a třebaže se mu tato dáma nikdy nesvěřila, jakého
odhalení byla tehdy jediným svědkem, slyšel již dost, aby usoudil,
že se tajemství týká něčeho, co se přihodilo oné stařeně, když jako
špitální opatrovnice pečovala o mladou matku Olivera Twista. Když
si tuto okolnost chvatně vybavil v mysli, s tajuplným výrazem sdělil
cizinci, že s tou starou čarodějnicí krátce před její smrtí o samotě
mluvila jedna žena a ta že by snad mohla, jak má důvod se domnívat,
vrhnout nějaké světlo na to, po čem pátrá.
„Jak bych ji našel?“ vyhrkl cizinec v nestřeženém okamžiku a jevil
jasné známky, že ta zpráva znovu vyburcovala všechny jeho obavy
(ať už byly jaké byly).
„Jedině s mou pomocí,“ odpověděl pan Bumble.
31  Porodní asistentky. Pozn. red.
 346 
„Kdy?“ zvolal cizinec chvatně.
„Zejtra,“ určil pan Bumble.
„V devět večer,“ dodal cizinec, vytáhl kousek papíru a písmem,
které prozrazovalo jeho rozčilení, na něj napsal adresu nějaké zapadlé končiny u vody. „V devět večer mi ji přiveďte tam. Jistě vám
nemusím připomínat, abyste to zachoval v tajnosti. Je to ve vašem
zájmu.“
S těmi slovy zamířil z lokálu; ve výčepu se zastavil, jen co by
zaplatil vypité nápoje, a vzápětí vykročil z hostince. Stručně poznamenal, že se jejich cesty rozcházejí, a bez jakýchkoli okolků kromě
toho, že ještě jednou důrazně opakoval hodinu schůzky pro zítřejší
večer, od pana Bumbla odešel.
Když kolaturní hodnostář pohlédl na adresu, spatřil, že je neúplná, chybí jméno. Protože cizinec nebyl ještě daleko, rozběhl se
za ním, aby se ho zeptal.
„Co chcete?“ štěkl muž a prudce se otočil, když mu pan Bumble
sáhl na rameno. „Stopujete mě?“
„Jen se chci něco zeptat,“ odpověděl Bumble a ukázal na papírek
s adresou. „Po kom se mám ptát? Jaký jméno?“
„Monks!“ opáčil muž a chvatnými kroky rázoval pryč.
 347 
Kapitola třicátá osmá
Obsahuje vylíčení všeho, co se zběhlo mezi manžely Bumblovými
a panem Monksem při jejich noční schůzce
Byl mrtvý, dusný, zatažený letní večer. Mračna, která po celý den
hrozila spadnout, rozlezlá v husté a líné moře par, již pouštěla první
těžké kapky deště a zjevně věstila prudkou bouři, když manželé
Bumblovi odbočili z hlavní ulice městečka a zaměřili kroky k roztroušené malé kolonii polorozpadlých baráčků, vzdálené přibližně
asi půldruhé míle od města a postavené na nízké, nezdravé mokřině,
hraničící přímo s řekou.
Oba se na výpravu zakuklili do starého a zvetšelého šatstva, čímž
možná sledovali hned dvojí účel: jednak ochránit svou osobu před
deštěm, jednak ji skrýt před všímavými zraky. Manžel nesl lucernu,
z níž však dosud nevycházelo světlo, a trmácel se o několik kroků
napřed, jako by chtěl  protože cesta byla blátivá  manželce posloužit, aby mohla klást nohy do jeho hromotluckých šlápot. Ubírali
se kupředu za hlubokého mlčení; co chvíli zvolnil pan Bumble krok
a ohlédl se, jako by se chtěl ujistit, že jeho manželka jde za ním,
a jakmile poznal, že mu je těsně v patách, opět zrychlil tempo chůze
a se spěchem značně zvýšeným chvátal dál k cíli cesty.
Ten nebyl ani zdaleka končinou pochybného rázu, neboť byl již
dávno známý jako peleš obydlená jedině lotrovskou verbeží, která
pod různými zástěrkami, že se živí vlastní prací, žila hlavně z krádeží a zločinů. Byla to hromada pouhých brlohů  některých narychlo
vyhnaných z volně kladených cihel, jiných sbitých z červotočivého dřeva ze starých lodí  nahloučených k sobě bez sebemenší
snahy o jakýkoli lad a sklad a většinou posazených pár stop od
řeky. Několik rozeschlých loděk, vytažených na bahno a uvázaných
 348 
k nízké zídce, která lemovala břeh, a tu a tam pohozené veslo nebo
kotouč lana se zpočátku jevily jako důkaz, že se obyvatelé oněch
bídných buď věnují nějakému zaměstnání na řece. Ale pozornější
pohled na chatrný a neupotřebitelný stav předmětů, takto vystavených na odiv, by byl kolemjdoucího bez velkých nesnází přivedl
k dohadu, že všechno tam leží spíš proto, aby se zachovalo zdání,
než aby to bylo po ruce ke skutečnému použití.
V samém středu tohoto hnízda chatrčí a těsně u řeky, nad kterou přečnívala horními patry, stála velká budova, dříve používaná
k nějakým výrobním účelům. Svého času pravděpodobně skýtala
zaměstnání obyvatelům okolních přístřešků. Ale už dávno propadla
zkáze. Společné úsilí krys, červů a vlhka podrylo hnilobou piloty, na
nichž stála, a značný díl budovy se již sesul do vody, kdežto zbytek
se třaslavě nachyloval nad černou hladinu, jako by čekal na první
vhodnou příležitost, aby následoval svého bývalého druha a podlehl témuž osudu.
A před touto rozpadlou barabiznou se náš znamenitý párek
zastavil, právě když se vzduch zatetelil prvním zarachocením vzdáleného hromu a déšť náhle zesílil v prudký lijavec.
„Ten atres by měl bejt někde tady,“ prohlásil Bumble s očima
upřenýma na papírek, který držel v ruce.
„Hej, vy tam!“ křikl nějaký hlas shůry.
Pan Bumble zdvihl hlavu po hlasu a spatřil muže, po prsa vykloněného z dvířek v prvním patře.
„Počkejte chviličku,“ zavolal hlas. „Hned jsem dole.“ A vzápětí
hlava zmizela a dveře se zavřely.
„To je on?“ zeptala se páně Bumblova choť.
Pan Bumble přikývl.
„Tak si pamatuj, co jsem ti řekla,“ nařídila správcová, „a dávej si
pozor, abys mluvil, co můžeš nejmíň, nebo jináč nás hned vyzradíš.“
Pan Bumble, který si zatím s velmi truchlivou tváří prohlížel budovu, zřejmě zrovna hodlal vyslovit jisté pochybnosti, je‑li v dané
 349 
chvíli vůbec radno v započatém dobrodružství pokračovat, když
vtom mu to zhatil příchod Monkse, který otevřel úzké dveře, blízko
kterých stáli, a pokynul jim, aby šli dovnitř.
„Pojďte dál!“ zvolal netrpělivě a dupl si na zem. „Nezdržujte mě
tady!“
Žena, která zpočátku váhala, vešla bez jakéhokoli dalšího pobízení směle dovnitř. Pan Bumble, který se styděl nebo bál zůstat
pozadu, vstoupil za ní  očividně velice stísněný a téměř beze všech
známek oné podivuhodné důstojnosti, která zpravidla bývala jeho
hlavním příznačným rysem.
„Který ďas vám to nakukal, zevlovat tak dlouho na tom dešti venku?“ otočil se Monks hartusivě na Bumbla, když za nimi napřed
zavřel dveře na závoru.
„My  my  jsme se jenom chladili,“ koktal Bumble a bázlivě se
rozhlížel kolem sebe.
„Chladili jste se!“ opáčil Monks. „Všechen déšť, co už kdy napršel
a co ještě kdy naprší, nestačí uhasit tu míru pekelného ohně, jakou
v sobě dovede nosit člověk. Tak snadno se neochladíte, jen si nemyslete!“
Po těchto příjemných slovech se Monks prudce otočil k správcové a zabodl se do ní očima, až i ona, kterou nebylo jen tak snadné
zastrašit, volky nevolky odvrátila zrak a sklopila ho k zemi.
„Tohle je ta žena, hm?“ zeptal se důrazně Monks.
„Jo! Tohle je ta žena,“ přisvědčil pan Bumble, pamětliv manželčina napomenutí.
„Podle mého si asi myslíte, že ženské jaktěživo nedokážou udržet
tajemství, co?“ vložila se do hovoru správcová a za řeči opětovala
Monksův pátravý pohled.
„Jedno dovedou udržet vždycky, dokud jim na to nikdo nekápne,
to vím,“ řekl Monks.
„A co by to tak mohlo bejt?“ opáčila správcová.
 350 
„Když přijdou o čest,“ odpověděl Monks. „A tak se podle stejné zásady nic nebojím, když žena zná nějaké tajemství, které by jí mohlo
vynést šibenici nebo deportaci, že by ho někomu řekla  rozhodně
se nebojím, aspoň já ne! Rozumíte, paničko!“
„Ne,“ odsekla správcová a maličko se při tom slůvku začervenala.
„Samozřejmě!“ ušklíbl se Monks. „Jak byste taky mohla!“
Když věnoval oběma návštěvníkům něco napůl mezi úsměvem
a zamračením a potom je znovu vyzval pokynem, aby ho následovali, zamířil muž chvatně přes kůlnu, která sice byla značně rozsáhlá,
ale měla velmi nízký strop. Právě se chystal vystoupit po příkrých
schůdkách, nebo spíš žebříku, který vedl na další podlaží skladištních prostor nahoře, když vtom otvorem prošlehl jasný zákmit
blesku a hned vzápětí hromový třesk, který otřásl vetchou budovou
až do samých základů.
„Slyšíte?“ vykřikl muž a uskočil od otvoru. „Slyšíte? Duní a rachotí, jako by burácel tisícero jeskyněmi, kde se před ním schovávají
ďáblové. Ten zvuk nenávidím!“
Několik vteřin stál mlčky, a když si potom náhle strhl ruce z obličeje, k nevýslovnému znepokojení pana Bumbla zjevil tvář nadmíru
zrůzněnou a sinavou.
„Čas od času mě chytají tyhle záchvaty,“ poznamenal Monks, když
zpozoroval jeho zděšení, „a někdy mi k nim pomůže bouřka. Už si
toho u mě nevšímejte  pro tentokrát to mám odbyto.“
Po tomto vysvětlení zahájil výstup po žebříku, a když chvatně
zavřel okenici v haluzně, kam žebřík vedl, stáhl níž lucernu, která
visela na konci provazu vedeného přes kladku, zapuštěnou do jednoho ze silných stropních trámů, a vrhala mdlé světlo na starý stůl
se třemi židlemi, který stál pod ní.
„A teď,“ začal Monks, když se všichni tři posadili, „čím dřív přistoupíme k naší věci, tím líp pro všechny. Ta žena jistě ví, o co jde, ne?“
Tato otázka platila panu Bumblovi, ale jeho žena mu vzala odpověď z úst prohlášením, že je jí všechno naprosto známo.
 351 
„Má pravdu, když říká, že jste byla u té čarodějnice tu noc, co
umřela? A že vám pověděla něco “
„ o matce toho hocha, co jste ho jmenoval?“ skočila mu do řeči
správcová a odpověděla: „Jo.“
„První otázka je, čeho se týkalo její sdělení,“ pokračoval Monks.
„To je až druhá,“ opravila ho žena velice chladnokrevně. „První
otázka je, jakou cenu asi může to sdělení pro vás mít?“
„Kdo to může, u ďasa, říct, když se vůbec neví, čeho se to týká?“
namítl Monks.
„Jistě nikdo líp než vy sám, to jsem přesvědčená,“ odpověděla
paní Bumblová, které nechybělo na kuráži, jak mohl její spřeženec
s dobrým svědomím dosvědčit.
„Hm‑hm!“ zabručel Monks významně a s dychtivou zvídavostí
v tváři. „Možná že jde o něco, co se dá zpeněžit, hm?“
„Možná že jo,“ zněla klidná odpověď.
„O něco, co jí někdo vzal,“ pokračoval Monks. „Co nosila u sebe.
Co “
„Snad abyste nejlíp rovnou něco nabídl,“ zarazila ho paní Bumblová. „Už jsem od vás slyšela dost, abych měla jistotu, že jste ten
pravý, s kterým mám jednat.“
Pan Bumble, kterého jeho lepší polovička dosud nezasvětila do
svého tajemství o nic hlouběji, než kolik o něm věděl hned na začátku, sledoval tuto rozmluvu s nataženým krkem a vypoulenýma
očima, jež upíral střídavě na svou ženu a na Monkse v netajeném
údivu, který se ještě zvýšil, bylo‑li to vůbec možno, když se posledně jmenovaný stroze zeptal, jakou částku žena za svou informaci
požaduje.
„Jakou má cenu pro vás?“ zeptala se žena stejně chladnokrevně
jako předtím.
„Možná že žádnou  možná že dvacet liber,“ odpověděl Monks.
„Mluvte bez obalu a řekněte kolik.“
 352 
„Přidejte k sumě, co jste jmenoval, pět liber  dejte mi pětadvacet
liber ve zlatě,“ prohlásila žena, „a já vám povím všechno, co vím.
Dřív ne.“
„Pět‑a‑dva‑cet liber?“ zhrozil se Monks, až sebou škubl.
„Jasnějc jsem to povědět nemohla,“ opáčila paní Bumblová. „Ataky
to není žádnej majlant.“
„To že není spousta peněz za ubohé tajemstvíčko, co třeba nebude mít vindru ceny, až vyjde na světlo?“ zvolal nedůtklivě Monks.
„A co ke všemu pokojně spí už dvanáct let nebo ještě víc?“
„Takovéhle věci nevyčichnou, a stejně jako dobré víno často
stoupnou časem dvojnásob v ceně,“ namítla správcová, která stále
zachovávala touž rozhodnou lhostejnost, jakou nasadila na počátku.
„A co se tejče toho pokojnýho spaní, tak jsou lidi, co budou pokojně
spát možná ještě dvanáct tisíc let, nebo třeba dvanáct miliónů, co
vím já nebo vy, a nakonec přece povědí divné věci!“
„A co když vám to zaplatím zbůhdarma?“ zeptal se váhavě Monks.
„Tak mi to lehce můžete zase vzít,“ odpověděla správcová. „Jsem
jenom slabá žena  jsem tady sama  a bez ochrany.“
„Ne sama, zlatíčko, a bez ochrany taky ne,“ prohlásil pan Bumble
hlasem strachy roztřeseným, „jsem tady já, zlatíčko. A mimoto,“
pokračoval pan Bumble a při řeči mu drkotaly zuby, „pan Monks
je na to moc velkej kavalír, než aby chtěl vztáhnout násilnou ruku
na kulaturní činitele. Pan Monks sice dobře ví, že nejsem žádnej
mladík, zlatíčko, a taky že jsem krapet, takříkajíc, letama zchřadlej,
ale jistě už slyšel  povídám, nemám pochybnost, že to pan Monks
už slyšel, zlatíčko  že jsem moc rázná ouřední osoba a že mám
ukrutnou sílu, když mě jednou něco popíchne. Mě stačí jen krapítek
popíchnout  víc není potřeba.“
Mezi řečí pan Bumble žalostným gestem markýroval, jako by
svou lucernu svíral se zuřivou odhodlaností, a vyplašeným výrazem
v každičkém rysu obličeje jasně prozrazoval, že skutečně potřebuje
trochu popíchnout, a vlastně ne jen trochu, než se zmůže na nějaké
 353 
vpravdě bojovné vystoupení  leda ovšem proti špitálníkům nebo
jiné osobě či osobám, k tomu účelu již vydrezírovaným.
„Jsi hroznej hlupák,“ řekla paní Bumblová v odpověď, „a měl bys
radši držet jazyk za zuby!“
„Měl si ho dát raději vyříznout, než sem šel, když neumí mluvit
tišeji,“ přihodil vztekle Monks. „Tak tedy! To je váš muž, hm?“
„Ten, a můj muž!“ uchichtla se správcová, aby se vyhnula přímé
odpovědi.
„Hned jsem si to myslel, jak jste sem přišli,“ opáčil Monks, když
si všiml hněvivého pohledu, kterým dáma při řeči hodila po svém
choti. „Tím líp pro mě  míň se rozpakuju jednat s dvěma lidmi,
když vidím, že oba pojí jedna vůle. Myslím to vážně. Podívejte!“
Zajel rukou do jedné postranní kapsy, a když z ní vylovil plátěný
váček, odpočítal na stůl pětadvacet liber v zlaťácích a přišoupl je
po desce před ženu.
„Tak si je seberte,“ řekl, „a až přejde tohle prokleté hromobití, co
se sem žene a co cítím, že se vybije rovnou nad touhle střechou, tak
mi povíte, co víte.“
Když se bouře, která se ve skutečnosti zdála mnohem bližší
a jako by běsnila a vybíjela se téměř jim nad hlavou, trochu utišila,
zdvihl Monks tvář od stolu a nahnul se kupředu, aby si poslechl, co
bude žena vyprávět. Obličeje všech tří se málem dotýkaly, jak se
oba muži nad malým stolkem nakláněli plni dychtivosti, aby jim nic
neušlo, a také žena se nahýbala kupředu, aby bylo její šepot lépe
slyšet. Mřivé paprsky zavěšené lucerny, které padaly přímo na ně,
ještě zvyšovaly bledost a rozháranost jejich tváří a ty, orámovány
nejhlubším šerem a tmou, vypadaly nad pomyšlení příšerně.
„Když ta ženská, co jsme jí říkaly stará Sally, umírala,“ začala
správcová, „byly jsme spolu samy.“
„Nebyl nikdo nablízku?“ zeptal se Monks týmž dutým šeptem.
„Žádná nemocná nebo bláznivá brepta na některé jiné posteli? Nikdo,
kdo by mohl něco přeslechnout nebo popřípadě snad i rozumět?“
 354 
„Ani živá duše,“ odpověděla žena, „byly jsme samy. Jen já, docela
sama, jsem u ní stála, když si ji vzala smrt.“
„Dobře,“ přitakal Monks a pozorně jí hleděl do tváře. „Tak dál.“
„Mluvila o jedné mladé holce,“ pokračovala správcová, „co před
pár rokama přivedla na svět dítě  ne snad jenom v té samé světnici,
ale i na té samé posteli, kde vona tu chvíli zrovna ležela a umírala.“
„Tak?“ podivil se Monks rozechvělými rty a ohlédl se přes rameno. „Fix! To jsou v životě náhody!“
„Dítě bylo to, co jste o něm včera mluvil tuhle s mým,“ řekla správcová a nedbale pohodila hlavou směrem k manželovi, „a matka ta
žena, co ji ta opatrovnice oloupila.“
„Zaživa?“ zeptal se Monks.
„Po smrti,“ odpověděla žena a zdálo se, jako by se otřásla. „Okradla
mrtvolu, sotvaže z těla prchnul život, o to, o co ji zemřelá matka
posledním dechem prosila, aby to schovala pro její dítě.“
„Prodala to?“ vyhrkl Monks se zoufalou nedočkavostí. „Ona to
prodala? Kde? Kdy? Komu? Jak dlouho předtím?“
„Jen mi s velkou námahou dopověděla, že udělala tohle,“ pravila
správcová, „a zvrátila se naznak a bylo po ní.“
„Nic víc už neřekla?“ zvolal Monks hlasem, který zněl právě tím,
že ho tolik tlumil, jen ještě vztekleji. „To je lež! Nenechám si se
sebou zahrávat. Ona řekla víc. Dovím se, co to bylo, i kdybych vám
měl oběma duši z těla vyrvat!“
„Nehlesla už ani jediný slovo,“ hovořila žena, na kterou podle
všech vnějších známek zuřivost podivného muže vůbec nezapůsobila (což o panu Bumblovi ani v nejmenším tvrdit nelze), „ale
jednou rukou se mě divoce chytila za šaty, třeba ji docela nesevřela.
A když jsem poznala, že je mrtvá, a tu ruku jsem proto mocí odtrhla,
viděla jsem, že tiskne nějaký špinavý papírek.“
„A v něm bylo “ skočil jí do řeči Monks a natáhl krk kupředu.
„Nic,“ opáčila žena. „Byl to zástavní lístek.“
„Na co?“ vyhrkl Monks.
 355 
„Všechno vám v pravý čas povím,“ řekla žena. „Podle mého si nejspíš nějaký čas nechávala tu věcičku u sebe, protože doufala, že ji
zpeněží nějak líp, ale nakonec ji zastavila. A potom šetřila a škudlila
a sháněla groše na každoroční úrok zastavárníkovi, aby to nepropadlo, a kdyby se nachomejtla nějaká výhodná příležitost, aby to
mohla ještě pořád vyplatit. Jenže nic se nenachomejtlo, a jak vám
povídám, umřela s tím papírkem v ruce, celým sežmoulaným a potrhaným. Ve dvou dnech by to bylo propadlo  a protože jsem taky
myslela, že by z toho jednou mohlo něco koukat, tak jsem zkrátka
tu zástavu vyplatila.“
„Kde je teď?“ zeptal se konečně Monks.
„Tady,“ odpověděla žena. A jako by byla ráda, že se toho zbaví,
chvatně hodila na stůl malý kozinkový váček, stěží dost velký, aby
se do něho vešly dámské hodinky, a vzápětí se na něj vrhl Monks
a třaslavýma rukama ho prudce rozhrnul. Obsahoval zlatý medailónek a v něm dvě kadeře vlasů a hladký zlatý snubní prsten.
„Na vnitřní straně je vyryté jméno Agnes,“ pravila žena. „Za ním je
vynechané místo na příjmení a potom následuje datum. Je o necelý
rok starší, než se narodilo dítě. To jsem si zjistila.“
„A to je všechno?“ zeptal se Monks, když celý obsah malého váčku
bedlivě a dychtivě prohlédl.
„Všechno,“ potvrdila žena.
Pan Bumble zdlouha nabral dech, jako by s potěšením viděl, že
historie je u konce, aniž padlo jediné slovo o nějakém vracení oněch
pětadvaceti liber, a proto si teď dodal odvahy a utřel si pot, který
mu po celou dobu dosavadní rozprávky nerušeně crčel po nose.
„Nevím o celé historii nic víc, než co se tak dá hádat,“ řekla po
chvilce ticha jeho žena na Monksovu adresu, „a nic taky vědět nechci,
protože to je myslím bezpečnější. Ale směla bych se vás na něco
zeptat? Dvě otázky, smím?“
„Ptát se můžete,“ svolil Monks, očividně trochu překvapený, „jenže jestli vám odpovím nebo ne, to je další otázka.“
 356 
„To jsou tedy dohromady tři,“ pokusil se pan Bumble brnknout
na žertovnou strunu.
„Je to ono, co jste čekal, že ode mě dostanete?“ zeptala se správcová.
„Je,“ přisvědčil Monks. „A druhá otázka?“
„Co s tím hodláte udělat? Může toho snad někdo použít proti
mně?“
„Nikdy,“ opáčil Monks, „a proti mně taky ne. Dobře se dívejte! Ale
nehněte se ani o krok kupředu, jinak nemá váš život cenu fajfky
tabáku.“
S těmi slovy odhodil jedním máchnutím stůl stranou, popadl železný kruh v prknech podlahy a vyklopil velké padací dveře; rázem
se těsně u nohou pana Bumbla rozzel otvor a přiměl jmenovaného
pána, aby s náramným kvapem o několik kroků ustoupil.
„Podívejte se dolů,“ vyzval je Monks a spustil lucernu do jámy.
„Nebojte se mě! Mohl jsem vás docela hladce nechat propadnout,
když jste nad tím seděli, kdybych to byl měl za lubem.“
Po tomto povzbudivém ujištění se správcová přiblížila k okraji,
a dokonce i pana Bumbla ponoukala zvědavost natolik, že se odvážil učinit totéž. Dole se dravě valila kalná voda, silným deštěm
zvednutá, a šum jejího pleskání a víření kolem zelených a slizkých
pilot přehlušoval všechny ostatní zvuky. Ve spodním prostoru kdysi
bývalo vodní dílo a proud, který se pěnil a omílal kolem oněch několika ohnilých kůlů a trosek strojního zařízení, jež dosud zbývaly,
jako by se hnal dál kupředu s novou chutí, když se vyprostil z překážek, které se marně pokoušely zarazit jeho překotný běh.
„Kdybyste tam dolů hodil člověka, kde by bylo zítra ráno jeho
tělo?“ zeptal se Monks a zahoupal v černé šachtě lucernou sem
a tam.
„Dvanáct mil po proudu řeky a mimoto na kusy rozmlácený,“ odpověděl Bumble a při tom pomyšlení ustoupil zpátky.
 357 
Monks vytáhl ze záňadří váček, který si tam předtím ve spěchu
zastrčil, a když ho přivázal ke kousku olova, který kdysi býval protizávažím u nějaké kladky a válel se na podlaze, pustil ho do proudu.
Balíček padal rovně a přímo jako podle šňůry  se sotva slyšitelným
žbluňknutím rozčísl vodu a byl ten tam.
Všichni tři si pohlíželi navzájem do tváře a zdálo se, jako by se
jim dýchalo volněji.
„Tak!“ pravil Monks a zavřel padací dveře; poklop těžce zapadl
opět na dřívější místo. „Jestli kdy moře vydává své mrtvé, jak o něm
aspoň tvrdí knihy, tak své zlato i stříbro si ponechává a s ním si
ponechá i tuhle veteš. Víc už si nemáme co říct a můžeme to naše
příjemné posezení rozpustit.“
„To rozhodně,“ přihodil pan Bumble s náramnou horlivostí.
„Budete doufám držet jazyk za zuby, slyšíte?“ řekl Monks a hrozivě se na něj podíval. „O vaši ženu strach nemám.“
„Můžete se na mě spolehnout, mladý muži,“ přislíbil pan Bumble
a s přehnaně zdvořilým ukláněním kousek po kousku couval k žebříku. „V zájmu všech, mladý muži  i v zájmu svým, to víte, pane
Monks.“
„To rád slyším  už kvůli vám,“ opáčil Monks. „Rozsviťte si lucernu! A už ať jste odsud, co můžete nejrychleji!“
Bylo štěstí, že v tom okamžiku právě rozhovor skončil, protože
jinak by byl pan Bumble, který se zatím doukláněl až na píď k žebříku, se vší určitostí střemhlav sletěl do ratejny dole. Zažehl si lucernu
od svítilny, kterou Monks mezitím odvázal z provazu a nyní držel
v ruce, a bez dalšího pokusu jakkoli hovor prodlužovat mlčky slézal
a po něm také jeho žena. A Monks, který se na příčlech ještě zastavil,
aby se přesvědčil, není‑li kromě bubnování deště venku a hukotu
vody vespod slyšet žádný jiný zvuk, uzavíral voj.
Dolní haluznu přecházeli pomalu a obezřele, protože Monks se
lekal každého stínu  a pan Bumble, který držel lucernu na stopu
od země, našlapoval nejen s pozoruhodnou opatrností, ale i krokem
 358 
neuvěřitelně lehkým na pána jeho postavy; a nervózně se rozhlížel
po skrytých padacích dveřích. Když Monks tiše odjistil a otevřel
vrátka, kterými předtím vstoupili, pokynuli si manželé se svým záhadným známým pouze mlčky hlavou a vyšli do deštivé tmy venku.
Sotvaže zmizeli, zavolal Monks, který zjevně choval nepřekonatelný odpor k samotě, na hocha, schovaného někde dole. A když
mu poručil, aby šel napřed a nesl světlo, vrátil se opět do místnosti,
z níž právě před chviličkou odešel.
 359 
Kapitola třicátá devátá
Uvádí na scénu několik ctihodných osobností, s nimiž se čtenář již zná,
a ukazuje, jak Monks a žid sestrčili své znamenité hlavy dohromady
Večer onoho dne, který následoval po tom, kdy trojice výtečníků,
o nichž byla řeč v předešlé kapitole, vyřídila svou malou obchodní
záležitost způsobem v ní vylíčeným, probudil se pan William Sikes
z krátkého schrupnutí a ospale zavrčel otázku, kolik že je hodin.
Apartmá, v němž pan Sikes předložil tento dotaz, bylo jiného
druhu, než jakých býval nájemníkem před výpravou do Chertsey,
třebaže bylo v téže části města a nijak zvlášť vzdálené od jeho příbytku dřívějšího. Na vzhled to nebylo obydlí tak vábné jako jeho
sídlo bývalé, neboť to byl ubohý a bídně zařízený kumbál rozměrů
velmi omezených, osvětlený pouze jediným okénkem v šikmé střeše, které vedlo do úzké a špinavé uličky. Nebylo nouze ani o jiné
známky, že v poslední době to s tímto hodným pánem šlo v životě
od desíti k pěti; téměř žádný nábytek a naprostý nedostatek jakéhokoli pohodlí spolu se zmizením všech podobných drobných
movitostí, jako jsou rezervní šaty a prádlo, totiž prozrazovaly bídu
nejvyššího stupně  kteréžto příznaky by byl plně dotvrdil, kdyby
byly vůbec nějakého dosvědčení potřebovaly, již samotný vychrtlý
a zesláblý stav pana Sikese.
Lupič ležel na posteli, zabalený do svého bílého zimního pláště,
který zastupoval župan, a ukazoval světu tvář, jejíž rysy mrtvolnou
bledostí po nemoci ani tím, že je doplňovala usmolená noční čepice
a ježaté černé strnisko, týden staré, nikterak nezlíbezněly. Vedle
postele seděl jeho pes a hned se díval přemítavým pohledem po
pánovi, hned zas špicoval uši a tlumeně vrčel, když nějaký zvuk
na ulici nebo v dolejší části domu upoutal jeho pozornost. U okna
 360 
seděla žena pilně zaměstnaná záplatováním staré vesty, která byla
součástí normálního lupičova obleku, žena od nevyspání a strádání
tak bledá a sešlá, že nebýt hlasu, jímž zodpověděla páně Sikesův
dotaz, byl by v ní člověk značně těžko poznal tutéž Nancy, která již
v tomto příběhu vystupovala.
„Něco málo přes sedum,“ řeklo děvče. „Jak se cítíš dneska, Bille?“
„Slabej jak moucha,“ odpověděl pan Sikes a dotvrdil to prokletím
svých očí a hnátů. „Helej! Pojď sem a pomož mi aspoň slézt z tý
zatracený postele.“
Nemoc letoru pana Sikese nijak nezlepšila, neboť když ho děvče
zdvihlo a vedlo ho k židli, všelijak huhlavě zlořečil na její nešikovnost a nakonec ji uhodil.
„Kňouráš, jóó?“ ušklíbl se Sikes. „Helej, nestůj mi tady a nefňukej!
Jestli neumíš nic lepšího než tohle, tak toho nech vůbec. Slyšíš mě?“
„Slyším,“ odpověděla dívka, odvrátila od něho tvář a vynutila ze
sebe smích. „Co ti zase straší v hlavě teďka?“
„Aha, ty sis to rozmyslela, he?“ zavrčel Sikes, když zpozoroval slzu,
která se jí chvěla v oku. „To teda máš štěstí, dobřes udělala.“
„Snad nechceš říct, že bys na mě dneska doved být zlý, Bille?“
řeklo děvče a položilo mu ruku na rameno.
„Že ne?“ zvolal pan Sikes. „A proč ne?“
„Takovou řadu nocí,“ promluvilo děvče se záchvěvem ženské něhy,
která dokonce i její hlas barvila něčím, co se podobalo lahodnosti,
„tolik dlouhých nocí jsem s tebou měla trpělivost, ošetřovala jsem tě
a opatrovala, jako kdybys byl malé děcko, a dnes je první večír, co
tě zas vidím trošku sobě podobného! Jistěže by ses ke mně nebyl
zachoval tak, jak ses mi zrovna odvděčil, kdybys na to byl pomyslel,
viď, že ne? No, no, řekni přec, že ne.“
„No, budiž,“ připustil pan Sikes, „tedy nebyl. I kruci, už ta holka
zase kňučí!“
„To nic není,“ namítlo děvče a hodilo sebou na židli. „Nedělej, že
ti na mně záleží. Hned to přejde.“
 361 
„Cože přejde?“ rozkřikl se pan Sikes brutálním hlasem. „Jaký
bláznovství to máš zase za lubem teďka? Koukej vstát a dělat 
a s těmahle ženskejma komediema na mě nechoď!“
Kdykoli jindy by toto napomenutí a tón, jakým je pronesl, byly
měly žádaný účinek, ale protože tentokrát bylo děvče opravdu
slabé a vyčerpané, hlava mu přepadla přes lenoch židle a omdlelo
dříve, než pan Sikes ze sebe stačil vypravit pár vhodných kleteb
z příslušného rejstříku, z něhož byl za podobných okolností zvyklý
kořenit své hrozby. Protože dost dobře nevěděl, co si má v tomto neobyčejném případě počít  neboť hysterické záchvaty slečny Nancy
bývaly obvykle onoho výbušného rázu, z jakého se postižený bez
značnější pomoci vyseká a vyškrábe sám  zkusil pan Sikes krapet
pustého zlořečení, a když shledal tuto terapii zcela neúčinnou, zavolal o pomoc.
„Co je, milánku, co se děje?“ zeptal se Fagin, když strčil hlavu
dovnitř.
„Koukej pomoct tuhle holce, jo?“ opáčil netrpělivě Sikes. „A nestůj
a nebreptej a nekřeň se na mě!“
Mezitímco Fagin s výkřikem překvapení spěchal děvčeti na
pomoc, pan John Dawkins (alias Ferina Lišák), který vstoupil do
pokoje hned za svým ctihodným přítelem, chvatně odložil na zem
ranec, jímž byl obtížen, a když mladému pánu Čódlovi Batesovi,
který mu šel těsně v patách, vytrhl z ruky láhev, v mžiku z ní zuby
vytáhl zátku a vlil část jejího obsahu nemocné do hrdla  napřed
z ní ovšem sám ochutnal, aby nedošlo k nějakému omylu.
„Vem si měch, Čódl, a foukni na ni krapet čerstvýho vzduchu,“
dirigoval pan Dawkins, „a vy ji pleskejte po rukou, Fagine, a Bill ať
jí zatím rozepne sukně v pase.“
Netrvalo dlouho, než tyto spojené oživovací prostředky, aplikované s velkou vervou  zejména part přidělený mladému pánu
Batesovi, který zjevně považoval svůj díl na celé proceduře za úkol
bezpříkladně legrační  vyvolaly žádaný účinek. Ponenáhlu nabyla
 362 
dívka vědomí, a když odvrávorala na židli u postele, schovala tvář
do polštáře a ponechala uvítání návštěvníků panu Sikesovi, jejich
nenadálým příchodem poněkud překvapenému.
„Fix, kterej špatnej vítr tě sem zase nese?“ zeptal se Fagina.
„Vůbec žádnej špatnej vítr, milánku, protože špatnej vítr nenosí
nic dobrýho nikomu, a já s sebou něco dobrýho přinesl, co jistě rád
uvidíte. Na, Lišáku, milánku, rozvaž ten ranec a dej tuhle Billovi ty
maličkosti, co jsme za ně dnes ráno utratili všecky peníze, co jsme
měli.“
V souhlase s páně Faginovým přáním rozbalil Lišák ranec, který byl značně objemný a svázaný ze starého ubrusu, a podával
předměty v něm obsažené kus po kuse Čódlovi Batesovi a ten je
s rozličnými chvalozpěvy na jejich vzácnost a znamenitost zase
rozkládal po stole.
„Fajnová králičí paštika, Bille,“ zvolal řečený mladý pán, když
zjevil zraku obrovský masový nákyp, „fajnový mlaďoučký potvůrky
s takovejma křehounkejma hnátičkama, Bille, že i samotný kosti se
na jazyku jen rozplynou a jeden je vůbec nemusí vobírat! Tady půlliberka půlvosmašilinkovýho lupení tak ukrutně silnýho, že když ho
polejete vařící vodou, div vám nevyrazí víčko vod čajníku, a tady
půldruhý libry kandysovýho cukru, co nestál negry ani krapítek
dřiny, než ho přivedli na takovej vrchol dobroty  kdepak, ani krapet! Dva dvoulibrový bochníčky chleba  liberka prima čerstvýho
másla  dvojitej pakl sýra  a koruna všeho, slza nejříznější sorty,
jakou jste kdy koštoval!“
Zároveň s touto poslední chvalozpěvnou poznámkou vytáhl mladý pán Bates z jedné objemné kapsy velkou vinnou láhev, pečlivě
uzavřenou zátkou; současně pan Dawkins nalil z láhve, kterou držel
v ruce, plnou vinnou sklenici čisté kořalky a rekonvalescent si ji bez
vteřinky zaváhání zvrátil do hrdla.
„Na vida!“ řekl Fagin a s velkým uspokojením si zamnul ruce. „Už
to s vámi půjde, Bille, teď už to s vámi půjde!“
 363 
„Půjde!“ vybuchl pan Sikes. „Však jsem už moh dvacetkrát zhebnout, než ses rozkejval, že bys mi měl přijít nějak pomoct. Jak si
to vůbec představuješ, nechat jednoho dýl než tři neděle v tomhle
stavu, ty lotře jeden falešná!“
„Slyšíte ho, hošánkové, co povídá?“ opáčil Fagin a pokrčil rameny.
„A my mu tuhle neseme všecky tyhle delikatesy.“
„No, co se těch delikates tejče, to by ještě jakž takž ušlo,“ připustil
pan Sikes poněkud smířlivěji, když se rozhlédl po stole, „ale jakou
si najdeš vomluvu pro to, žes mě tady nechal takhle vepsí, na huntě
se zdravím, s merglema a se vším všudy vůbec, a že sis mě celej
ten hroznej čas nevšímal vo nic víc, než kdybych byl tenhle čokl
tady?  Shoď ho dolů, Čódl, jo!“
„Takovýho milýho pejsánka jsem ještě neviděl,“ zvolal mladý pán
Bates, když vykonal, oč ho Sikes požádal, „čuchá baštu jako stará
babka, když cárá po trhu! Jít tenhle čokl na prkna, udělal by vod
hodiny štěstí a ještě k tomu by pomohl drámě na nohy.“
„Kuš s tím kraválem!“ rozkřikl se Sikes, když pes sice zalezl pod
postel, ale nepřestával hněvivě vrčet. „Tak jakou si teda najdeš vomluvu, ty pasre jeden scvrklá, stará, he?“
„Přes týden jsem byl mimo Londýn, milánku, něco rafičit,“ odpověděl žid.
„A co ty druhý dvě neděle?“ dorážel Sikes. „Co ty druhý dvě neděle, cos mě tady nechal cepenět jako nedomrlou krysu v díře?“
„Nemoh jsem si pomoct, Bille. Nemůžu to tady před jinejma dlouze vykládat, ale nemoh jsem si prostě pomoct, nemoh, na mou čest.“
„Na tvou co‑ó?“ zavrčel Sikes s bezmeznou ošklivostí v hlase.
„Helejte, hoši, ukrojte mi někdo flák z tý paštiky, ať zaženu chuť
toho slova, nebo se ještě zalknu!“
„Nerozčilujte se, milánku,“ domlouval mu Fagin pokorně. „Ani na
chviličku jsem na vás nezapomněl, Bille, ani na momentíček!“
„Bodejť bys zapomněl! To vsadím krk, že ne!“ opáčil Sikes s trpkým
úsměškem. „Celej čas, co mě tady roztřásala a spalovala horečka, jsi
 364 
vostošest kul pikle a plány  Bill musí udělat tohle, Bill musí udělat
támhleto, Bill musí za pár špinavejch grošů udělat vůbec všecko,
jen co se z toho vylíže  je akorát dost ubohej, aby pro tebe musel
hakovat32! Nebejt tuhle holky, už jsem možná dávno natáh brka.“
„Na vidíte, Bille,“ chytil se Fagin na svou obranu dychtivě jeho slov,
„nebejt tuhle holky! A kdo jinej než právě chudák starej Fagin vám
k tomu dopomohl, že u sebe máte takový šikovný děvče?“
„To jednou mluví svatou pravdu!“ ozvala se Nancy a chvatně
k nim přistoupila. „Nech ho bejt, Bille. Jen ho nech bejt.“
Nancyin příchod ke stolu dal hovoru jiný směr, poněvadž hoši
na tajný pokyn mazaného starého žida, který na ně poťouchle mrkl,
začali dívku vytrvale častovat kořalkou (z níž však Nancy usrkávala
velice střídmě), kdežto Fagin, který se naoko vnutil do nálady neobvykle rozjařené, mezitím pomalu přivedl pana Sikese do lepšího
rozmaru předstíráním, že jeho hrozby pokládá za pouhé žertovné
škádlení, jakož i tím, že se velmi srdečně zasmál několika hrubým
vtipům, jež se pan Sikes po vícenásobném přihnutí z láhve kořalky
uráčil dát k lepšímu.
„To všecko je moc pěkný,“ pravil pan Sikes, „ale ještě dneska vod
tebe musím dostat nějaký mergle.“
„Nemám u sebe ani vindru,“ odpověděl žid.
„Tak jich máš hromadu doma,“ odsekl Sikes, „a musíš mi teda dát
nějaký vodtamtaď.“
„Hromadu!“ zhrozil se Fagin, až mu ruce vyletěly do výše. „Nemám
ani tolik, co by “
„Já nevím, kolik máš, a myslím, že to asi sotva víš sám, anžto by
to trvalo hezky dlouho, než bys to spočítal,“ uťal mu řeč Sikes, „ale
ještě dneska musím něco dostat  a basta fidli!“
„No dobrá, dobrá,“ podvolil se Fagin s povzdechem, „hned vám
to pošlu po Lišákovi.“
32  Pracovat (ve smyslu krást). Pozn. překl.
 365 
„To zas teda pr, žádný takový posílání,“ odmítl pan Sikes. „Tvůj
Lišák je krapet moc velkej lišák a třeba by zapomněl přijít, nebo
by zabloudil, nebo by po něm pásli šnůrové a zatrhli mu tak cestu,
nebo by měl sto jinejch vejmluv, kdybys mu to dal na starost. Aby
bylo všecko sichr, půjde s tebou pro ně do kvelbu tuhle Nancy, a než
přijde, já si zatím lehnu a krapet si schrupnu.“
Po předlouhém tahání a handrkování usmlouval Fagin výši požadované zálohy z pěti liber na tři libry, čtyři šilinky a šest pencí,
když s čestným slavnostním dušováním konečně prohlásil, že tak mu
zbude na celou domácnost jen bídného půldruhého šilinku; jakmile
na to pan Sikes sveřepě zavrčel, že když už nemůže dostat víc, musí se
tedy spokojit s tím, začala se Nancy chystat na cestu s Faginem, Lišák
a mladý pán Bates mezitím uložili všechno jídlo do almárky. Potom
se žid se svým láskyplným přítelem rozloučil a v doprovodu Nancy
a obou hochů zamířil k domovu, kdežto pan Sikes sebou zatím hodil
na postel a chystal se prospat čas, než se mladá dáma vrátí.
Po přiměřené chvíli dorazili do Faginova příbytku, kde zastihli
Tobyho Crackita a pana Chitlinga u karet  pohřížené již do patnácté
partie kribidže, kterou, jak je sotva nutno připomínat, posledně
jmenovaný pán k náramnému gaudiu svých mladých přátel prohrál
a zároveň s ní i svou patnáctou a poslední šestipenci. Pan Crackit,
zjevně poněkud zahanbený, že ho přistihli, jak se zabavuje s pánem,
který co do postavení i duševních vloh stojí tak hluboko pod ním,
si pouze zívl, poptal se na Sikesovo zdraví a popadl klobouk na
znamení, že odchází.
„Nikdo tady nebyl, Toby?“ zeptal se Fagin.
„Ani živá noha,“ odpověděl pan Crackit a vyhrnul si límec. „Bylo
tady veselo jak v márnici. Měl byste dát něco pěknýho k lepšímu,
Fagine, na vodškodněnou za to, že jsem vám tak dlouho hlídal dům.
Fixnoha, jsem votrávenej jak šváb a byl bych usnul jak poleno, nemít takový dobrý srdce, abych povyrážel tuhle toho cápka. Pekelná
votrava, ať visím, jestli ne!“
 366 
S takovým i jiným hubováním na touž notu shraboval pan Toby
Crackit svou výhru a s povýšeným výrazem, jako by tak nepatrné stříbrné mince byly naprosto nehodné pozornosti muže jeho
kalibru, si je cpal do kapsičky u vesty: když byl hotov, vykráčel
z místnosti s takovou elegancí a noblesou, že pan Chitling, který
rozličnými obdivnými pohledy sledoval jeho lýtka i boty, dokud
mu nezmizely z očí, nakonec ujistil společnost, že známost s ním
pokládá za patnáct šestipenci per jedna schůzka za lacinou a že si
z prohry nedělá, ani co by za nehet vlezlo.
„Jseš ty mi ale cvok, Tome! Seknutej!“ prohodil mladý pán Bates,
jeho prohlášením náramně pobavený.
„Co tě nemá, ani zdání,“ ohradil se pan Chitling. „No né, Fagine?“
„Jsi moc chytrá hlava, milánku,“ řekl Fagin, a jak mu poklepával
na rameno, mrkl na své ostatní žáky.
„A že je pan Crackit ukrutnej fešák  no né, Fagine?“ ptal se Tom.
„O tom není nejmenší pochyby, milánku.“
„A že to je jednomu ke cti, když se s ním zná  no né, Fagine?“
vyptával se dál Tom.
„Ja, to se rozumí, milánku, moc. Oni jenom žárlejí, Tome, protože
s nima se nepřátelí.“
„Aha!“ zvolal Tom vítězoslavně. „V tom to vězí! Nešť, voškubal mě
dohola. Ale když budu chtít, můžu se přec sebrat a jít si zas něco
vydělat, no né, Fagine?“
„To se ví, Tome, můžeš  a čím půjdeš dřív, tím líp. Běž si teda tu
svou prohru vynahradit hnedka a nemarni už dál čas. Lišák, Čódl,
hopla! Je na čase, abyste šli knajzovat33. Honem! Je už málem deset
a pořád nikde žádná práce.“
Na tuto pobídku se hoši poslušně zdvihli, kývli na Nancy, popadli
klobouk a zamířili z místnosti, přičemž Lišák a jeho čiperný přítel
se cestou bavili četnými úsměšky na účet pana Chitlinga, na jehož
33  Být na číhané, slídit, větřit. (Ze staršího argotu.) Pozn. překl.
 367 
chování, jak je jen spravedlivo poznamenat, nebylo nic obzvlášť
nápadného ani pozoruhodného, neboť po Londýně běhá značný
počet bujných mladých panáčků, kteří platí mnohem vyšší cenu
než pan Chitling za to, aby je lidé viděli v dobré společnosti, jakož
i značný počet nóbl kavalírů (vytvářejících shora zmíněnou dobrou
společnost), kteří budují svou pověst na velice podobném základě
jako fešák Toby Crackit.
„Na,“ řekl Fagin, když hoši vyklidili místnost, „a teď půjdu, Nancy,
a přinesu ti ty peníze. Tohle je, milánku, jenom klíček vod malý
almárky, kam ukládám nějakej ten pár drobností, co seženou hoši.
Peníze nikdá nezamykám, milánku, protože žádný nemám, abych je
mohl zamykat  ha, ha, ha  žádný nemám, abych je mohl zamykat.
Je to ubohý řemeslo, Nancy, a nevděčný  ale rád kolem sebe vidím
ty mladý lidi  a tak to všecko snáším, tak to snáším. Tiše!“ zašeptal
a chvatně schoval klíček do záňadří. „Kdo to je? Poslouchej!“
Dívku, která seděla se založenýma rukama u stolu, zjevně ani
dost málo nevzrušovalo, že někdo jde, ba ani ji nezajímalo, zda osoba, ať to je kdo je, vůbec přichází nebo odchází, dokud jí k sluchu
nedolehl brukot mužského hlasu. Jakmile však tento zvuk zaslechla,
bleskurychle si strhla klobouk i šátek a schovala je pod stůl. Když
se žid ihned vzápětí otočil, zahuhlala nějakou stížnost na horko,
a malátný tón, jímž si postěžovala, velice pozoruhodně kontrastoval s nevídanou hbitostí a prudkostí jejího činu, kterou však Fagin
nezpozoroval, poněvadž v tu chvíli stál k dívce zády.
„Pšá,“ zašeptal, jako by ho to vyrušení popuzovalo, „to je ten člověk, co jsem ho čekal dávno dřív. Už jde ze schodů dolů. Ani muk
vo těch penězích, Nancy, co tady bude. Nezdrží se dlouho. Ani deset
minut, milánku.“
Když se venku na schodech ozvaly mužské kroky, přitiskl si žid
vyzáblý ukazováček na rty a se svíčkou v ruce zamířil ke dveřím. Došel
k nim právě v témž okamžiku jako návštěvník, který vrazil do místnosti tak chvatně, že stanul až u samé dívky, dřív než ji vůbec postřehl.
 368 
Byl to Monks.
„Jenom jedna z mejch mladejch pomocnic,“ vysvětloval Fagin,
když si všiml, že Monks při spatření neznámé osoby zaraženě
ucouvl. „Vostaň tady, Nancy!“
Dívka přisedla blíž ke stolu, s netečně lhostejným výrazem pohlédla na Monkse a zase odvrátila oči; ale když zaměřil zrak na
Fagina, kradmo se na Monkse podívala znovu  pohledem tak pronikavým a zpytavým a soustředěným, že být tam nějaký náhodný
divák, který by si byl té změny všiml, jen stěží by byl uvěřil, že oba
ty pohledy vyslala jedna a táž osoba.
„Něco novýho?“ zeptal se Fagin.
„Moc.“
„Na  a  dobrýho?“ ptal se dál Fagin váhavě, jako by se bál, aby
druhého muže nepopudil, kdyby byl příliš optimistický.
„Aspoň ne špatného,“ odpověděl Monks s úsměvem. „Tentokrát
jsem věru nic nepromeškal. Musím si s vámi promluvit. O samotě.“
Dívka se přitáhla ještě blíž ke stolu a nejevila nejmenší ochotu
odejít z místnosti, ačkoli dobře věděla, že na ni Monks ukazuje. Ažid,
který se možná bál, aby mu třebas nějakým slovem nepřipomněla
požadované peníze, kdyby se ji pokusil vystrnadit, ukázal nahoru
a odvedl Monkse ze světnice.
„Ale ne do té prašivé díry, kde jsme byli minule,“ slyšela mužova
slova, když už stoupali po schodech. Fagin se zasmál, odpověděl
něco, co k ní nedoletělo dost jasně, a jak se podle vrzání prken zdálo,
vedl společníka do patra.
Dříve než se ohlas jejich kroků přestal rozléhat domem, vyzulo
se děvče ze střevíců, přetáhlo si sukni volně přes hlavu, zachumlalo
si do ní ruce, postavilo se ke dveřím a s bezdechým napětím poslouchalo. Tím okamžikem, jak hluk ustal, vyklouzlo ze světnice,
neuvěřitelně opatrně a tiše se vyplížilo po schodech a ztratilo se
v temnotách nahoře.
 369 
Světnice zůstala opuštěná asi čtvrt hodiny nebo maličko déle;
potom do ní děvče opět týmž tajuplným krokem vklouzlo zpátky
a ihned vzápětí bylo slyšet oba muže sestupovat ze schodů. Monks
vyšel rovnou na ulici, kdežto žid se znovu šátral nahoru pro slíbené peníze. Když se vrátil, upravovalo si děvče právě na sobě šátek
a klobouk, jako by bylo na skoku odejít.
„Jajaj, Nancy!“ zvolal žid a leknutím až uskočil, když stavěl svíčku
na stůl. „Co jsi tak bledá?“
„Bledá?“ opakovalo po něm děvče a zastínilo si rukama oči, jako
by si ho chtělo pozorně prohlédnout.
„Učiněná hrůza. Co je s tebou? Cos to vyváděla?“
„Co vím, tak nic, leda to, že jsem seděla nevím jak dlouhou věčnost tady v té dusné díře,“ odpovědělo děvče lhostejně. „Tak ukažte!
Ať už můžu jít domů, buďte tak hodný.“
S povzdechem za každou jednotlivou mincí jí Fagin odpočítal na
ruku dohodnutou částku. A bez jakéhokoli dalšího hovoru, pouze
se vzájemným pozdravením na dobrou noc, se rozešli.
Jakmile se dívka octla na volné ulici, posadila se na schod před
jedním domem a několik okamžiků se zdála nadobro zmatená a neschopná pokračovat v další cestě. Pak se náhle vymrštila a chvátala
dál  směrem zcela opačným, než ve kterém Sikes čekal na její návrat  krokem stále rychlejším a rychlejším, až postupně přešla v čirý
divoký běh. Když se úplně vyčerpala, zastavila se, aby nabrala dech,
a jako by se byla najednou vzpamatovala a želela své neschopnosti
vykonat něco, co si předsevzala, zalomila rukama a propukla v pláč.
Možná že se jí pláčem ulevilo, možná že si uvědomila celou beznadějnost svého postavení  ale buď jak buď, obrátila se a spěchala zase
protivným směrem téměř stejně rychle jako prve, dílem aby dohonila ztracený čas, dílem aby udržela tempo s divým vírem vlastních
myšlenek, a tak brzy doběhla do příbytku, v němž zanechala lupiče.
Prozrazovala‑li snad nějaké rozčilení, když stanula před tváří
pana Sikese, pak ušlo jeho pozornosti, neboť se pouze zeptal, jestli
 370 
přinesla ty peníze, a jakmile uslyšel kladnou odpověď, uspokojeně
zabručel, opět zvrátil hlavu na polštář a pokračoval v dřímotě, z níž
ho její příchod vytrhl.
Bylo pro ni štěstí, že mu peníze v domě příští den poskytly tolik
zaneprázdnění v podobě všemožného jídla a pití a že mimoto uhlazovaly drsné rysy jeho letory s účinkem tak blahodárným, že neměl
ani čas, ani chuť soudit její chování a jednání příliš kriticky. Že dívka
jeví všechny známky roztržitosti a neklidu příznačné pro člověka,
který stojí těsně před nějakým smělým a nebezpečným krokem, na
němž se ustanovil teprve po nevšedním niterném boji, to by bývalo rázem zřejmé ostrovidnému Faginovi, kterého by to s největší
pravděpodobností bylo také okamžitě znepokojilo; ale pan Sikes,
kterému chyběl patřičný jemný postřeh a který si nepřipouštěl
žádné složitější starosti, než jaké se vybíjejí zarputilým hrubstvím
a surovostí vůči kdekomu kolem, a mimoto byl v neobyčejně přívětivém rozmaru, jak jsme již poznamenali, neviděl na jejím chování
nic mimořádného, ba po pravdě jí věnoval tak málo zájmu, že i kdyby její rozechvění bývalo ještě mnohem patrnější, než bylo, bývalo
by velmi nepravděpodobné, že by v něm bylo vzbudilo podezření.
Čím víc se den schyloval, tím víc rostlo dívčino rozčilení, a když
se snesl večer a ona vytrvale seděla a čekala, až se lupič pitím uspí,
zračila se jí v líci taková neobvyklá bledost a v očích takový žár, že
si toho s úžasem všiml dokonce i Sikes.
Protože byl po horečkách zesláblý, ležel pan Sikes v posteli a užíval svou jalovcovou, aby tolik nerozpalovala, zředěnou kraptem
horké vody. Přistrčil sklenici již potřetí nebo počtvrté k Nancy, aby
mu znovu nalila, když mu teprve ty příznaky prvně padly do oka.
„I krucijátro!“ zvolal Sikes, vzepřel se na rukou a vypoulil oči děvčeti
do tváře. „Vždyť vypadáš jako učiněná vstatá mrtvola. Co je s tebou?“
„Co by se mnou bylo?“ opáčilo děvče. „Nic. Co na mě tak brejlíš?“
„Co je to za vopičárnu?“ ptal se naléhavě Sikes, popadl ji za rameno
a surově sní zacloumal. „Co se děje? Co to má znamenat? Na co myslíš?“
 371 
„Na moc věcí, Bille,“ odpovědělo děvče, a jak se přitom zachvělo,
přitisklo si ruce na oči. „Ale bože, co na tom záleží?“
Zdálo se, že nuceně veselý tón, jímž pronesla poslední slova,
udělal na Sikese hlubší dojem než divoký a strnulý pohled, který
je předcházel.
„Já ti povím, co to je,“ řekl Sikes. „Jestlis vode mě nechytla horečku
a jestli zrovna na tebe nejde, tak máš v pácu něco sakra nevobyčejnýho a taky nebezpečnýho. Snad nakonec nechceš  . Ne, fixnoha!
To bys neuďála!“
„Co bych neudělala?“ zeptalo se děvče.
„Ne,“ zabrumlal Sikes, upřel na ni oči a huhlal si úvahu pod fousy,
„spolehlivější holka pod sluncem neběhá, jináč bych jí byl už před
třema měsícema podříz krk. Jde na ni horečka, to je vono!“
S tímto posilujícím sebeujištěním vyprázdnil Sikes sklenici až do
dna a potom si s četnými nevrlými kletbami vyžádal svou medicínu.
Děvče nadmíru čile vyskočilo, chvatně mu nalilo lék, ale se zády
obrácenými k němu, a pak mu přidržovalo hrníček k ústům, dokud
všechno nevypil.
„Tak,“ řekl lupič, „teď poď a sedni si ke mně a koukej si nasadit
svůj vobyčejnej kukuč, nebo ti ho tak přejinačím, že ho víckrát nepoznáš, až vo to budeš stát.“
Děvče poslechlo. Sikes jí pevně sevřel ruku v dlani, zvrátil se na
polštář a zaměřil oči na její tvář. Zavřely se mu a opět se otevřely;
znovu se zavřely a opět se otevřely. Neklidně sebou na posteli zavrtěl, a když znovu a ještě znovu zdříml, vždycky na dvě na tři minuty,
a pokaždé se pak s vyděšeným pohledem vymrštil a nepřítomně
se kolem sebe rozhlížel, nakonec se zčistajasna svalil, doslova jako
podťatý, zrovna když se zase vztyčoval; a upadl do těžkého a tupého
spánku. Stisk jeho ruky povolil, zdvižená paže mu bezvládně spadla
k boku a zůstal ležet jako člověk v hlubokém bezvědomí.
„Konečně tedy to opium zabralo,“ zašeptala dívka a zvedla se
z pelesti. „Ale i takhle už třeba přijdu pozdě.“
 372 
Chvatně se ustrojila do klobouku a do šátku  přičemž se co
chviličku bázlivě ohlížela, jako by přes všechen uspávači nápoj
každým okamžikem očekávala, že na rameni ucítí stisk Sikesovy
těžké ruky , potom se tichounce nahnula nad postel, políbila lupiče
na rty a pak neslyšným dotekem otevřela a zase zavřela dveře od
pokoje a spěšně se vytratila z domu.
V tmavé soutěsce, kterou musila projít, aby se dostala na hlavní
třídu, vyvolával ponocný půl desátou.
„Je už dlouho po půl?“ zeptala se dívka.
„Za čtvrt hodiny bude bít celá,“ odpověděl muž a posvítil jí lucernou do obličeje.
„A já to tam nedokážu dřív než za hodinu, jestli ne ještě za dýl,“
povzdychla si Nancy, hbitě kolem něho proklouzla a už se hnala
ulicí jako vítr.
V postranních uličkách a ulicích, kterými se proplétala cestou ze
Špitálských polí do londýnského West Endu, již mnoho obchodů zavíralo. Věžní hodiny odbily deset a zjitřily její netrpělivost Vyrazila
po úzkém chodníku a lokty rozháněla chodce do stran; prolétala
téměř koním pod hlavou a tak přebíhala ulice na místech, kde pro
rušný provoz hloučky lidí dychtivě čekaly na příležitost, aby mohly
přejít na druhou stranu.
„Ta ženská je blázen!“ říkali lidé a otáčeli se za ní, když se kolem
nich přehnala.
Jakmile dorazila do bohatší části města, byly ulice poměrně
prázdné, a tu její ztřeštěný úprk budil u řídkých chodců, kolem
nichž spěchala, zvědavost ještě větší. Někteří za ní zrychlili krok,
jako by chtěli vidět, kam se s takovým mimořádným chvatem žene,
a hrstka ji dokonce předběhla a v údivu nad jejím nepolevujícím
tempem se po ní ohlížela; ale jeden po druhém pomalu odpadali,
a když se konečně blížila k vytčenému cíli, byla úplně sama.
Byl to rodinný hotel v tiché, ale pěkné ulici blízko Hyde Parku.
Když ji jasné světlo lampy, která hořela před vchodem, dovedlo na
 373 
místo, na věži uhodila jedenáctá. Pár posledních kroků se loudala,
jako by byla na vážkách a rozmýšlela se, má‑li jít dál  ale údery
hodin rozhodly za ni, vkročila do haly. Lóže vrátného byla prázdná.
S výrazem nejistoty v tváři se rozhlédla a zamířila ke schodišti.
„Počkat, sleči!“ zavolala fešně oblečená žena, která vyhlédla ze
dveří za ní. „Kohopak hledáme?“
„Jednu dámu, co tady u vás zůstává,“ odpovědělo děvče.
„Jednu dámu!“ zněla odezva, doprovázená pohrdavým pohledem.
„Kteroupak?“
„Slečnu Maylieovou,“ řekla Nancy.
Mladá žena, která si zatím přeměřila její zevnějšek, odpověděla
pouze pohledem plným ctnostného opovržení a zavolala nějakého
muže, aby to s ní vyřídil.
„Jaké jméno mám ohlásit?“ zeptal se podomek.
„Nemá smysl nějaké ohlašovat,“ odpověděla Nancy.
„Ani účel návštěvy?“ ptal se muž.
„Ne, ani to ne,“ opáčilo děvče. „Musím s tou dámou prostě mluvit.“
„Tak honem!“ řekl muž a strkal ji k východu. „Tohle nevedem.
Alou odsud!“
„Ledaže mě vynesete, jinak nepůjdu!“ odsekla dívka zuřivě.
„A dovedu vám přitom zatopit, že bude horko dvěma takovým jako
vy! Copak tady není nikdo,“ zvolala Nancy a rozhlédla se kolem,
„kdo by došel vyřídit jednoduchý vzkaz od takové bídné ubožačky,
jako jsem já?“
Tato úpěnlivá prosba udělala dojem na kuchaře s dobráckou tváří, který spolu s několika dalšími členy personálu výstupu přihlížel
a nyní pokročil kupředu, aby se dívky zastal.
„Nemoh bys jí skočit nahoru, Joe, co říkáš?“ zeptal se kuchař.
„Má to nějakou cenu?“ opáčil muž. „Snad nemyslíš, že ta mladá
dáma přijme takovou, jako je tahle, no ne?“
Tato narážka na Nancyin pochybný charakter vzbouřila v ňadrech čtyř služebných obrovskou míru ctnostného rozhořčení; velice
 374 
ohnivě prohlásily, že ta osoba je hanbou ženského pokolení, a vřele
podomkovi doporučovaly, aby ji bez milosrdenství hodil do strouhy
na ulici.
„Udělejte si se mnou, co chcete,“ řeklo děvče a obrátilo se opět
na oba muže, „ale nejdřív udělejte, o co vás žádám, a já vás žádám,
abyste, pro boha živého, můj vzkaz vyřídili!“
Dobrosrdečný kuchař připojil svou přímluvu a výsledek byl, že
se muž, který se ukázal první, uvolil zprávu vyřídit.
„Co mám teda říct?“ zeptal se podomek, již s jednou nohou na
schodech.
„Že jedna mladá žena naléhavě prosí slečnu Maylieovou, aby
s ní směla promluvit o samotě,“ odpověděla Nancy, „a jak dáma
uslyší jen první slovo, co jí ta žena řekne, že hned pozná, jestli má
vyslechnout všechno až do konce, nebo jestli ji má dát vyhodit ze
dveří jako podvodnici.“
„Jářku,“ pravil muž, „bereš to ale zostra!“
„Jen ten vzkaz vyřiďte,“ pravilo děvče pevně, „a potom mi povíte,
co na to řekla.“
Muž se rozběhl do schodů. Nancy zůstala dole, bledá a téměř bez
dechu, a s rozechvělými rty poslouchala jasně slyšitelné projevy
opovržení, na něž byly cudné služebné velice plodné  a na něž byly
ještě plodnější, když se muž vrátil a vyřizoval, že ta mladá žena má
jít nahoru.
„Na tomhle světě nemá cenu bejt slušnej,“ prohlásila první služebná.
„S drzostí se dneska dojde dál než s poctivostí,“ přisadila si druhá.
Třetí se spokojila podivením „Jaký to jsou tejkon dámy!“, kdežto
čtvrtá zanotila prim vkvartetu „Hanba!“, jímž pohoršené Diany skončily.
Nevšímajíc si toho všeho, poněvadž měla na srdci důležitější věci,
následovala Nancy, pod kterou se třásly nohy, podomka do malého
předpokoje, osvětleného lampou visící od stropu. Tam ji zanechal
a vzdálil se.
 375 
Kapitola čtyřicátá
Neobyčejný rozhovor, který je dodatkem kapitoly předešlé
Třebaže dívka celý život prožila na ulicích a v nejohavnějších
hampejzech a brlozích Londýna, přesto v ní něco z její původní
ženské přirozenosti dosud zbývalo, a proto když zaslechla, jak se ke
dveřím ležícím proti těm, kterými sama vstoupila, blíží lehké kroky,
a představila si, jaký nebetyčný protiklad se v příštím okamžiku
v pokojíku spolu střetne, dolehlo na ni vědomí vlastní propastné
hanby takovou tíhou, že se až přikrčila  jako by pro ni přítomnost
té, s níž si přála promluvit, byla téměř neúnosná.
Leč s těmito lepšími city zápolila pýcha  nectnost tvorů nejnižších a nejušlápnutějších právě tak jako vznešených a sebejistých.
Ta bědná společnice zlodějů a lotrů, padlá vyvrženka sprostých
doupat, družka vězeňské a galejnické spodiny, sama žijící ve stínu
šibenice  i tato párijská bytost v sobě cítila tuze mnoho pýchy, aby
prozradila byť jen chabý pablesk ženského cítění, které považovala
za slabost, ale které bylo to jediné, co ji ještě spojovalo s oním lidstvím, jehož tolik, ach tolik stop zahladil její zpustlý život již v útlém
dětství.
Zvedla oči jen natolik, aby uznamenala, že postava, která vstoupila, patří štíhlé a krásné dívce; potom je zase sklopila k zemi, se
strojenou nedbalostí pohodila hlavou a řekla:
„Je to těžká věc, dámo, než se k vám jeden dostane, když s vámi chce
mluvit. Kdybych se byla urazila a odešla, jako by byla udělala mnohá
jiná, byla byste toho jednoho dne litovala, a taky ne bez příčiny.“
„Je mi opravdu líto, jestli se k vám někdo choval nešetrně,“ odpověděla Róza. „Už na to nemyslete. Povězte mi, proč jste si se mnou
přála mluvit. Jsem ta, po které jste se ptala.“
 376 
Laskavý tón této odpovědi, líbezný hlas, vlídné chování bez
sebeslabší příměsi jakékoli povýšenosti nebo nevole, to všechno
překvapilo dívku takovou měrou, že propukla v pláč.
„Ach paní, paní,“ zahořekovala a úpěnlivě sepjala ruce před obličejem, „být víc takových jako vy, bylo by míň takových jako já  to
jistě  jistě!“
„Posaďte se,“ vyzvala ji Róza s vážným zaujetím. „Jestli máte
bídu nebo něco vás souží, ze srdce ráda vám pomůžu, když to bude
v mých silách  skutečně ráda. Jen se posaďte.“
„Nechte mě stát, paní,“ odmítlo děvče stále ještě v pláči, „a taky
se mnou nemluvte tak vlídně, dokud nepoznáte, kdo vlastně jsem.
Je už hodně pozdě. Jsou  jsou  ty dveře zavřené?“
„Ano,“ přisvědčila Róza a ustoupila o pár krůčků dozadu, jako by
chtěla být blíž pomoci pro případ, že by nějakou potřebovala. „Proč
se ptáte?“
„Protože,“ odpovědělo děvče, „do vašich rukou hodlám vložit život svůj i život jiných. Já jsem to děvče, co odvleklo malého Olivera
zpátky do domu starého Fagina tenkrát večír, když vyšel z toho
domu v Pentonvillu.“
„Vy?“ podivila se Róza Maylieová.
„Já, paní!“ potvrdilo děvče. „Já jsem ten hanebný tvor, co jste
o něm slyšela, že žije mezi zloději, a co jsem od prvního okamžení,
co se dovedu upamatovat, že moje oči a smysly začínaly vnímat londýnskou ulici, nikdy nepoznala lepší život ani laskavější slovo, než
mi dopřáli oni. Bůh mě netrestej! Nepřemáhejte se, paní, a otevřeně
se ode mě s hnusem odvraťte. Jsem mladší, než byste myslela, když
se na mě podíváte, ale už dávno jsem na to zvyklá. I nejchudší žena
uskočí, když jdu mezi lidma po chodníku.“
„To jsou strašlivé věci!“ zhrozila se Róza a bezděky od své podivné společnice ucouvla.
„Děkujte na kolenou nebesům, drahá paní,“ zvolalo děvče, „že jste
měla přátele, co se o vás starali a živili vás, když jste byla dítě, a že
 377 
jste nikdy nepoznala zimu a hlad, ani zpustlost a opilství a  a  něco
horšího než to všechno  jako já žila uprostřed toho od kolíbky.
Můžu to slovo říct, protože ulice a strouha byla moje kolíbka, stejně
jako budou i moje smrtelné lože.“
„To vás lituju!“ řekla Róza chvějivým hlasem. „Rve mi to srdce,
když vás slyším!“
„Žehnej vám nebe za vaši dobrotu!“ vyhrklo děvče. „Kdybyste
věděla, jaká někdy jsem, tak byste mě teprv litovala. Ale dnes jsem
tajně utekla lidem, který by mě určitě zabili, kdyby věděli, že jsem
vám běžela povědět, co jsem zaslechla. Znáte nějakého Monkse?“
„Neznám,“ řekla Róza.
„Ale on zná vás,“ opáčilo děvče, „a věděl, že ste tady  jen proto
jsem vás taky mohla vyhledat, že jsem ho slyšela říkat tuhle adresu.“
„To jméno jsem v životě neslyšela,“ pravila Róza.
„Tak si tedy mezi námi dává jiné,“ odpovědělo děvče, „a to jsem
taky víc než tušila už dřív. Před nějakým časem brzo po té noci, co
chtěli vyloupit váš dům a prostrčili Olivera dovnitř  mi ten člověk
začal být podezřelý, a tak jsem tajně poslouchala, když se potmě
domlouval s Faginem. Z toho, co jsem z rozhovoru zaslechla, jsem
se dověděla, že ho Monks  ten člověk, co jsem se vás na něj ptala,
víte “
„Ano,“ přisvědčila Róza, „rozumím.“
„ že ho Monks,“ pokračovalo děvče, „čirou náhodou uviděl s dvěma našimi hochy zrovna ten den, co jsme ho prvně ztratili, a hned
poznal, že to je právě to dítě, co hledá  ale proč se po něm shání,
to jsem vyrozumět nemohla. Potom se mezi sebou dohodli, že když
Fagin dostane Olivera zpátky, dá mu za to Monks tolik a tolik, a že
mu dá ještě další peníze, když z něj udělá zloděje  to prý ten dotyčný Monks potřebuje k nějakému svému účelu.“
„K jakému účelu?“ zeptala se Róza.
„Zahlíd můj stín na zdi, jak jsem je poslouchala, abych to vyzvěděla,“ pravilo děvče, „a není moc lidí mimo mě, co by se jim byli
 378 
dovedli včas uklidit z cesty, aby se vyhnuli dopadení. Ale já jim
utekla a víckrát jsem ho pak už neviděla, až zas včera večír.“
„A co se dělo včera?“
„Povím vám to, paní. Včera večír přišel znova. A znova šli spolu
nahoru  a já se zachumlala tak, aby mě můj stín neprozradil, a zase
jsem poslouchala u dveří. První slova, co jsem slyšela Monkse promluvit, byla: ‚Tak tedy důkazy hochovy totožnosti leží na dně řeky
a ta stará čarodějnice, co je dostala od jeho matky, už hnije v hrobě.‘
Smáli se a pochvalovali si, s jakým úspěchem to provedl, a když
potom Monks mluvil o hochovi dál a čím dál tím víc se rozpaloval,
povídal, že třeba má teď peníze toho spratka bezpečně v hrsti, bývalo by mu milejší shrábnout je na ten druhý způsob  protože co by
to bývalo za švandu, strhnout chloubu otcova posledního pořízení
do bláta tím, že by ho prohnali kdekterým londýnským vězením
a potom ho nechali deportovat za nějaký hrdelní zločin? To prý by
mohl Fagin přece lehko zařídit, a ještě napřed z chlapce vytřískat
pěkný výdělek!“
„Co má tohle všechno být?“ zajíkla se Róza.
„Jen pravda, paní, třeba to vychází z mých rtů,“ odpovědělo děvče. „Potom s hromadou kleteb až moc všedních pro moje uši, ale
neznámých uším vašim, řekl, že kdyby mohl svou nenávist ukojit
utracením chlapcova života tak, aby přitom sám neohrozil svůj
krk, od minuty že by ho zabil  ale protože to prý udělat nemůže,
bude ustavičně ve střehu, aby mu zkřížil cestu na každičkém kroku
v životě, a kdyby využitkoval jeho původu a historie, ještě by mu
možná zaťal žílu. ‚Zkrátka, Fagine,‘ povídal, ‚jak jste žid, tak jste
ještě v životě nenastrojil takové léčky, jaké já nastražím na svého
mladšího bratra Olivera.‘“
„Jeho bratr?“ zvolala Róza.
„Taková byla přesně jeho slova,“ pravila Nancy a neklidně se rozhlédla po pokoji, jak si ostatně počínala téměř neustále hned od
chvíle, co začala mluvit, protože ji ustavičně pronásledoval Sikesův
 379 
přízrak. „A ještě něco. Když mluvil o vás a o té druhé dámě a řekl, že
to vypadá, jako by se proti němu bylo spiklo samo nebe nebo peklo,
že se Oliver dostal do rukou zrovna vám, zachechtal se a povídal, že
i v tom je jistá útěcha, protože kolik tisíc a set tisíc liber byste daly,
kdybyste je měly, abyste věděly, kdo ten váš dvounohý pejsek je!“
„Snad mi nechcete tvrdit,“ řekla Róza a silně přitom zbledla, „že
všechna tahle slova myslel vážně?“
„Jestli kdy někdo mluvil smrtelně vážně a zle, tak to byl on,“ odpovědělo děvče a pokývlo hlavou. „Mluví vždycky vážně, když ho
ta zloba drží. Znám moc lidí, co dělají horší věci než on, ale ty bych
radši poslouchala desetkrát než toho Monkse jednou. Už začíná být
pozdě a já musím zpátky domů, abych nevzbudila podezření, že
jsem byla venku za takovouhle věcí. Musím rychle domů.“
„Ale co s tím můžu dělat já?“ ptala se Róza. „Jak můžu toho sdělení
využít bez vás? Zpátky domů! Proč se chcete vrátit k společníkům,
které malujete v takových strašlivých barvách? Kdybyste tuhle informaci opakovala před jedním pánem, kterého můžu ve vteřince
zavolat z vedlejšího pokoje, tak vás dopravíme někam do bezpečí,
nebude to trvat ani půl hodiny.“
„Chci zpátky domů,“ řeklo děvče. „Musím zpátky, protože  jak jen
můžu takovou věc vysvětlit nevinné dámě, jako jste vy?  protože
mezi lidma, co jsem vám o nich povídala, je jeden muž, zrovna ten
největší rabiát ze všech, a toho já nemůžu opustit. Nemůžu, ani
kdyby mě to mělo vysvobodit ze života, co dnes vedu.“
„To, že jste se už jednou dřív toho drahého hocha zastala,“ pravila
Róza, „že jste mi sem přes všechno ohromné riziko přišla povědět,
co jste slyšela, vaše chování, které mě přesvědčuje o pravdivosti
toho, co říkáte, vaše očividná kajícnost a vědomí hanby, to všechno
ve mně vzbuzuje víru, že byste se ještě pořád mohla napravit. Ach,“
vzdychla zanícená dívka vroucně a sepjala ruce, zatímco jí po líci kanuly slzy, „neuzavírejte sluch úpěnlivým prosbám příslušnice svého
vlastního pokolení  první ženy, jistě první, upřímně věřím, která
 380 
se na vás kdy obrátila se slovy soucitu a politování! Slyšte, prosím,
moje slova a nechte se ode mě ještě zachránit pro lepší život!“
„Paní drahá, zlatá, andělská,“ zvolalo děvče a kleslo na kolena,
„jste opravdu první, kdo mě kdy obdařil takovými slovy, jako jste vyřkla vy, a kdybych je byla slyšela před lety, snad by mě byla od toho
života hříchu a bídy odvrátila  ale teď už je pozdě, už je pozdě!“
„Není,“ namítla Róza. „Na pokání a na nápravu není nikdy pozdě.“
„Je!“ zalkalo děvče, svíjejíc se v duševních mukách. „Teď ho opustit nemůžu! Nemohla bych být jeho smrt.“
„Proč byste měla být?“ zeptala se Róza.
„Nic by ho nemohlo zachránit,“ plakalo děvče. „Kdybych pověděla
někomu jinému, co jsem pověděla vám, a to by vedlo k tomu, že
by je sebrali, určitě by ho to stálo krk. Je z nich nejodvážnější a byl
hrozně surový!“
„Je to možné,“ zvolala Róza, „že byste se pro takového člověka vzdala
všech nadějí do budoucna i jistoty okamžité záchrany? To je šílenství.“
„Co to je, to nevím,“ opáčilo děvče, „vím jen tolik, že to tak je, a to
nejenom u mě, ale i u stovek jiných stejně špatných a bídných jako
já. Musím se vrátit. Jestli to je trest boží za všechny špatnosti, co
jsem napáchala, to nevím, ale čím víc trpím a čím víc mě týrá, tím
víc mě to k němu táhne zpátky, a táhlo by mě to k němu, myslím,
i kdybych věděla, že nakonec jeho rukou zajdu.“
„Co mám dělat?“ rozpakovala se Róza. „Neměla bych vás nechat
takhle odsud odejít.“
„Ba, měla byste, paní, a taky vím, že mě pustíte,“ odpovědělo
děvče a zároveň vstalo. „Nebudete mi jistě bránit, abych odešla, jen
proto, že jsem důvěřovala ve vaši dobrotu a nevynutila si na vás
žádný slib, jak jsem mohla udělat.“
„Jakou cenu má potom zpráva, kterou jste mi přinesla?“ namítla
Róza. „Ta záhada se musí nějak vyřešit, nebo jak jinak by vaše odhalení přede mnou bylo k něčemu dobré Oliverovi, kterému byste
přece ráda prospěla?“
 381 
„Jistě máte mezi svými známými nějakého hodného pána, kterému to můžete svěřit jako tajemství, a ten vám už poradí, co máte
dělat,“ opáčilo děvče.
„Ale kde vás zase najdu, kdyby bylo zapotřebí?“ tázala se Róza.
„Nepídím se po tom, kde bydlí ti ohavní lidé, ale chci vědět, kde se
budete procházet vy nebo kudy půjdete v nějakou určitou hodinu
a den, až se teď rozejdem.“
„Slíbíte mi, že přísně zachováte moje tajemství a že přijdete sama
nebo jen s tou jedinou další osobou, která ho zná  a že mě nikdo
nebude hlídat ani stopovat?“ zeptalo se děvče.
„Slibuju,“ přisvědčila Róza, „na mou čest.“
„Jestli budu naživu,“ odpovědělo děvče bez váhání, „tak se každou
neděli večer budu od jedenácti procházet po Londýnském mostě,
dokud hodiny neodbijou půlnoc.“
„Počkejte ještě chviličku,“ zadržela ji ještě Róza, když děvče kvapně zamířilo ke dveřím. „Uvažte ještě jednou své nynější postavení
a jaká se vám nabízí příležitost z něho vyváznout. Máte právo na
mou pozornost  nejen jako posel, který mi dobrovolně přinesl
tuhle zprávu, ale i jako žena téměř beznadějně ztracená. Opravdu
se vrátíte k té tlupě zlodějů a k tomu muži, když stačí jediné slovo,
abyste se zachránila? Co je to za očarování, že vás tak táhne zpátky
a nutí vás lpět na neřesti a bídě? Ach což není ve vašem srdci jediná
struna, kterou bych mohla rozechvít? Copak ve vás nezbylo nic, co
bych mohla vyburcovat, aby se opřelo tomu strašlivému zaslepení?“
„Když dámy tak mladé a čisté a krásné, jako jste vy,“ odpovědělo
děvče pevně, „zadají své srdce  i takové jako vy, co mají domov,
přátele, jiné ctitele, vůbec všechno, co by jejich srdce naplnilo  jsou
z lásky všeho schopné. A když takové jako já, co nemají jinou jistou
střechu nad hlavou než víko rakve, ani jiného přítelíčka v nemoci
nebo ve smrti než nemocniční sestru, upnou své zkažené srdce na
nějakého muže a připustí, aby zaplnil místo, které bylo po celý jejich
bídný život prázdné, kdo může doufat, že nás vyléčí? Politujte nás,
 382 
paní  politujte nás, že nám ze všech ženských citů zbyl jen jediný
a z toho že jsme si ještě, místo aby nám byl útěchou a chloubou,
z těžkého dopuštění osudu upletly nový bič příkoří a utrpení.“
„Přijměte ode mě,“ pronesla Róza po kratičkém mlčení, „trochu
peněz, které by vám umožnily žít bez hanby  aspoň do té doby, než
se zase uvidíme?“
„Ani troník,“ opáčilo děvče a mávlo rukou.
„Nezatvrzujte srdce proti všem mým snahám, abych vám pomohla,“ řekla Róza a mírně pokročila kupředu. „Opravdu bych vám ráda
prokázala dobrou službu.“
„Nejlepší službu byste mi prokázala, paní,“ odpovědělo děvče
a zalomilo rukama, „kdybyste mi na místě ukrátila život  protože
dnes na mě při pomyšlení, co jsem, padal těžší zármutek, než jaký
jsem pocítila kdy dřív, a už to by byla krása, neumřít v tom pekle,
co v něm pořád žiju. Bůh vám požehnej, laskavá paní, a kéž na vaši
hlavu sešle tolik štěstí, kolik jsem já na svou navršila hanby!“
S těmi slovy a s hlasitým vzlykáním se nešťastnice obrátila a odešla, kdežto Róza Maylieová, touto neobyčejnou rozmluvou, která se
podobala spíš prchavému snu než skutečné události, nadobro přemožená, klesla na židli a snažila se soustředit roztěkané myšlenky.
 383 
Kapitola čtyřicátá prvá
Obsahuje nové objevy a ukazuje, že překvapení,
stejně jako neštěstí zřídka přichází samo
Byla v situaci vskutku neobyčejně krušné a svízelné. Ačkoli přímo
živelně dychtila a prahla proniknout tajemství, které halilo Oliverův
životní příběh, nemohla jinak než pokládat důvěru, kterou v ni jako
v mladou bezelstnou dívku skládala ubožačka, s níž právě skončila
hovor, za posvátnou. Její slova i vystupování Rózu Maylieovou dojaly a tak se s láskou k jejímu malému chráněnci mísilo i zbožné
přání, ve své opravdovosti a vroucnosti sotva méně hluboké, získat
to vyvržené stvoření  Nancy  zpátky pro život kajícnosti a naděje.
Na zastávku v Londýně, než odjedou na několik neděl do vzdáleného přímořského letoviska, počítali Maylieovi pouze tři dny. Teď
je půlnoc prvního dne. Co dělat, jak postupovat, co má na vybranou,
aby se to dalo provést v osmačtyřiceti hodinách? Nebo jak by mohla
odložit cestu, aby nevzbudila podezření?
Pan Losberne přijel s nimi a měl s nimi zůstat ještě příští dva
dny; ale Róza znala příliš dobře prchlivost toho znamenitého pána
a příliš jasně si dovedla představit hněv, s nímž by v prvním výbuchu
rozhořčení na strůjkyni Oliverova únosu pohlížel, než aby se mu se
svým tajemstvím svěřila, nemá‑li pro své přímluvy za ono děvče
podporu nějakého zkušeného člověka. To všechno byly důvody, aby
dbala největší opatrnosti a jednala nejvýš obezřele, až to bude sdělovat paní Maylieové, jejíž první popud nesporně bude prohovořit si
tu věc s počestným doktorem. Z týchž důvodů nepřicházelo téměř
v úvahu, ani aby se uchýlila o radu k některému advokátovi, i kdyby
byla věděla, jak to zařídit. Jednu chvíli ji napadlo, aby se utekla o pomoc k Harrymu; ta myšlenka však probudila vzpomínku na jejich
 384 
poslední rozloučení a připadlo jí pod její důstojnost, aby ho volala
zpátky, když  jak ten myšlenkový řetěz rozváděla dál, vstoupily jí
slzy do očí  když se mu zatím třeba podařilo na ni zapomenout
a být šťastnější daleko od ní.
Róza, zmítaná těmito různými úvahami, hned se přikláněla
k tomuto řešení, hned zas k onomu, hned zas všechna zavrhovala,
jak jí v duchu postupně vyvstávala jedna nová okolnost za druhou,
a tak strávila bezesnou noc plnou úzkosti. A když si o tom příští den
popřemýšlela ještě víc, dospěla konečně k zoufalému rozhodnutí
poradit se s Harrym.
„Jestli pro něj bude bolestné přijít sem,“ uvažovala, „oč bolestnější
to bude pro mě! Ale možná že ani nepřijde  třeba jen napíše. Nebo
třeba doopravdy přijde a bude se pečlivě vyhýbat, aby se se mnou
setkal  to udělal, když odjížděl.“ Atu Róza odložila pero a odvrátila se,
jako by ji neměl vidět plakat ani ten papír, který má být jejím poslem.
Padesátkrát se chopila téhož pera a zas je odložila a znovu a znovu probírala a přemýšlela první řádku dopisu, aniž napsala i jen
první slovo, když vtom do pokoje vpadl Oliver  který se byl projít
a s panem Gilesem jako tělesným strážcem brouzdal po ulicích  tak
udýchaný, uspěchaný a rozčilením rozpálený, že to zjevně věstilo
nějakou příčinu k obavám.
„Co se děje? Co tě tak vzrušilo?“ podivila se Róza a pokročila mu
vstříc.
„Ani nemůžu vyslovit jak!“ opáčil hoch. „Je mi, jako bych se dusil!
Ach jejda, když pomyslím, že ho konečně uvidím a vy že se budete
moct přesvědčit, že jsem vám ve všem pověděl plnou pravdu!“
„Nikdy mě nenapadlo, žes nám povídal něco jiného než pravdu,“
ujišťovala ho Róza chlácholivě. „Ale co se vlastně děje? O kom to
vůbec mluvíš?“
„Viděl jsem toho pána,“ odpověděl Oliver, sotva schopný jasně vyslovovat, „toho pána, co na mě byl takový hodný  pana Brownlowa,
co jsme o něm tak často mluvili.“
 385 
„Kde?“ zeptala se Róza.
„Jak vystupoval z kočáru,“ odpověděl Oliver, tvář skrápěnou slzami
radosti, „a zašel do jednoho domu. Nemluvil jsem s ním  nemohl
jsem s ním mluvit, protože mě neviděl a já se tolik třásl, že jsem nebyl
s to se k němu rozběhnout. Ale Giles se mi zeptal, jestli tam bydlí,
a řekli mu, že ano. Podívejte,“ řekl Oliver a rozevřel složený papírek,
„tady to mám  tady to mám, kde bydlí  hned tam jdu! Ach jejej! Co
já jen budu dělat, až ho konečně zas uvidím a uslyším mluvit!“
S pozorností těmito i přemnoha jinými nesouvislými výkřiky
radosti nemálo rozptýlenou, si Róza přečetla adresu, která zněla
Craven Street, Strand. Velice rychle se rozhodla, že toho objevu
využije.
„Honem!“ zvolala. „Řekni, aby zavolali drožku, a buď připravený
jet se mnou. Hned tě tam zavezu, nebudem ztrácet ani minutu času.
Jenom řeknu tetě, že spolu jedeme na hodinu ven, a budu hotová
stejně s tebou.“
Oliver nepotřeboval pobízet, aby si pospíšil, a než uplynulo
maličko víc než pět minut, už byli na cestě do Craven Street. Když
tam dojeli, nechala Róza Olivera v kočáře pod záminkou, že musí
starého pána na jeho příchod připravit, a potom poslala po sluhovi
navštívenku se vzkazem, že by ráda mluvila s panem Brownlowem, 
ve velmi naléhavé záležitosti. Zakrátko se sluha vrátil, vyzval ji, aby
ho laskavě následovala nahoru, a když ji uvedl do jednoho pokoje
v patře, ohlásil starému pánovi blahovolného zjevu v lahvově zeleném kabátě slečnu Maylieovou. V nevelké vzdálenosti od něho
seděl jiný starý pán, v nankinových podkolenicích a kamaších, který
nevypadal nijak zvlášť blahovolně; seděl s rukama sepjatýma na
knoflíku tlusté hole a s bradou podepřenou o ruce.
„Jemine,“ zvolal pán v lahvově zeleném kabátě a s náramnou
dvorností chvatně vstal, „prosím za prominutí, vzácná slečno  domníval jsem se, že jde o nějakou dotěrnou osobu  prosím, abyste
mě laskavě omluvila. Račte se posadit.“
 386 
„Pan Brownlow, nemýlím se, prosím?“ řekla Róza a vrátila se
pohledem z druhého pána na toho, který právě domluvil.
„Ano, to jsem já,“ přisvědčil starý pán. „Toto je můj přítel, pan
Grimwig.  Grimwigu, nechal byste nás laskavě pár minut o samotě?“
„Myslím,“ zasáhla poznámkou slečna Maylieová, „že v tomto stadiu rozhovoru nemusím ještě toho pána obtěžovat, aby odcházel.
Pokud jsou mé informace správné, záležitost, o které s vámi chci
mluvit, mu je povědomá.“ Pan Brownlow se maličko uklonil hlavou. Pan Grimwig, který již vysekl jednu velmi škrobenou poklonu
a vstal ze židle, vysekl další škrobenou poklonu a opět se posadil.
„Velice vás překvapím, o tom nepochybuji,“ řekla Róza v pochopitelných rozpacích, „ale kdysi jste jednomu mému velmi drahému
mladému příteli osvědčil velkou přízeň a laskavost, a jsem přesvědčena, že vás bude zajímat, když o něm opět uslyšíte.“
„Jistěže!“ potvrdil pan Brownlow.
„Znal jste ho pod jménem Oliver Twist,“ opáčila Róza.
Sotvaže jí ta slova splynula ze rtů, pan Grimwig, jenž předstíral,
že se noří do tlusté knihy, která ležela na stole, foliant s hlučným
třesknutím sklapl, přirazil záda na lenoch židle, uvolnil obličej od
všeho jiného výrazu kromě od svrchovaného údivu a na chvíli se
poddal civění do prázdna; potom, jakoby ze studu, že prozradil
tak silné vzrušení, jakýmsi křečovitým škubnutím vpravil tělo do
dřívější pozice a s pohledem upřeným přímo před sebe vydal táhlé
hluboké hvízdnutí, které nakonec doznělo nikoli jako vyslané do
volného vzduchu, nýbrž jako pohlcené nejvnitřnějšími hlubinami
jeho útrob.
Překvapení páně Brownlowovo nebylo o nic menší, třebaže ten
svůj úžas neprojevil způsobem stejně výstředním. Přitáhl si židli
k slečně Maylieové a pravil:
„Prokažte mi tu laskavost, má drahá slečno, že zcela ponecháte
stranou otázku oné přízně a laskavosti, o které se zmiňujete a o které nikdo jiný nic neví, a jestliže je ve vaší moci podat nějaký důkaz,
 387 
který by změnil nepříznivé mínění, které jsem si kdysi byl nucen
o tom ubohém dítěti utvořit, pro boha živého, předložte mi ho.“
„Špatenka! Sním svou hlavu, jestli není špatenka!“ zavrčel pan
Grimwig jakýmsi břichomluveckým trikem, neboť se mu při těch
slovech nepohnul jediný sval v obličeji.
„Je to hoch ušlechtilé povahy a vřelého srdce,“ namítla Róza
s ohněm v tváři, „a vyšší moc, která pokládala za vhodné navštívit
ho zkouškami jeho věku nepřiměřeně těžkými, nadala jeho srdce
náklonnostmi a city, které by byly ke cti mnohým, jejichž dnů života
se čítá šestkrát víc než dnů jeho.“
„Mně je teprve jedenašedesát,“ odsekl pan Grimwig s touž
nehybnou tváří. „A jakože v tom má prsty rohatý, jestli tomuhle
Oliverovi není přinejmenším dvanáct, tak nechápu, na koho se má
ta poznámka vztahovat.“
„Na mého přítele nic nedejte, slečno Maylieová,“ pravil pan
Brownlow, „on to nemyslí vážně, co povídá.“
„Ano, myslí,“ zavrčel pan Grimwig.
„Ne, nemyslí,“ odporoval pan Brownlow, v němž mezi řečí zjevně
začal kypět hněv.
„Sní svou vlastní hlavu, jestli to tak nemyslí,“ zahučel pan Grimwig.
„Zasloužil by, aby mu ji někdo urazil, jestli to tak myslí,“ odsekl
pan Brownlow.
„A ukrutně rád by viděl nějakého člověka, co by si mu troufnul
na ni sáhnout,“ opáčil pan Grimwig a zabouchal holí do podlahy.
Když dospěli až tak daleko, oba staří pánové si vzali šňupec, každý ze své tabatěrky, a potom si podle neúchylného zvyku podali
ruce.
„A teď, slečno Maylieová,“ pravil pan Brownlow, „abychom se vrátili k osobě, o kterou se ve své lidumilnosti tolik zajímáte. Řekněte
mi laskavě, jaké zprávy o tom ubohém dítěti máte  jen mi dovolte,
abych ještě předeslal, že jsem vyčerpal všechny prostředky, které
byly v mé moci, abych ho vypátral, a že od té doby, co jsem odjel do
 388 
ciziny, byl můj první dojem, že mě klamal a dal se svými dřívějšími
společníky přemluvit, aby mě okradl, značně zviklán.“
Róza, která měla zatím dost času, aby si spořádala myšlenky,
ihned stručnými a nestrojenými slovy vypověděla všechny příhody,
které potkaly Olivera od chvíle, kdy odešel z domu pana Brownlowa;
pouze informaci od Nancy si ponechala pro sebe, dokud nebude
s jmenovaným pánem hovořit mezi čtyřma očima, a zakončila řeč
ujištěním, že už několik měsíců Olivera souží jediná starost, že se
nemůže setkat se svým někdejším dobrodincem a přítelem.
„Chvála bohu!“ pravil starý pán. „To mě velice blaží, velice blaží.
Ale neřekla jste mi, slečno Maylieová, kde teď vlastně je. Musíte
mi prominout, že vám něco vytýkám  ale proč jste ho nepřivedla
s sebou?“
„Čeká v drožce dole před domem,“ odpověděla Róza.
„Před naším domem!“ zvolal starý pán. A vzápětí bez dalšího slova chvátal z pokoje ven, a ze schodů dolů, a po kočárovém stupátku
nahoru, až dovnitř do drožky.
Jakmile se za ním zavřely dveře u pokoje, zvedl pan Grimwig
hlavu, udělal si z jedné zadní nohy své židle otočný čep, a celou
dobu na ní sedě, s pomocí hole a stolu opsal tři plné kruhy za sebou. Po tomto akrobatickém výkonu vstal, a když aspoň desetkrát
přebelhal pokoj, jak dovedl nejrychleji, nenadále se zastavil před
Rózou a beze slůvka úvodu ji políbil.
„Pšš!“ řekl, když mladá dáma vstala, tím neobvyklým jednáním
poněkud poplašená. „Nic se nebojte. Jsem dost starý, abych mohl
být váš dědeček. Jste rozkošné děvče. Líbíte se mi. Už jsou tady!“
A skutečně, jen si jediným obratným skokem dřepl na dřívější
místo, už byl pan Brownlow zpátky a přiváděl Olivera. Pan Grimwig
přivítal hocha velmi milostivě; a i kdyby jedinou odměnou Rózy
Maylieové za všechnu její starost a péči o Olivera bývala jen radost
té chvíle, byla by to bývala odplata štědrá.
 389 
„A je tady samo sebou ještě někdo jiný, na koho nesmíme zapomenout,“ pravil pan Brownlow a zatáhl za zvonek. „Ať sem přijde
paní Bedwinová, buďte tak hodná.“
Stará hospodyně vyhověla výzvě ve vší rychlosti, a když ve dveřích vysekla poklonku, vyčkávala další příkazy.
„Co je s vámi, Bedwinová? Vždyť vy vidíte každý den míň!“ zvolal
pan Brownlow poněkud rozmrzele.
„To jistě, pane, svatá pravda,“ odpověděla stará paní. „V mém
věku se už lidem s léty zrak nelepší, prosím.“
„To jsem věděl taky,“ opáčil pan Brownlow, „ale nasaďte si aspoň
brejle a zkuste, jestli nepoznáte sama, proč jsem vás volal, buďte
tak hodná!“
Stará paní začala šmátrat v kapse po brýlích. Ale Oliverova
trpělivost v této nové zkoušce neobstála; povolil prvnímu popudu
a skočil jí do náruče.
„Aby mě pánbůh miloval!“ zvolala stará paní a objala ho. „Vždyť
to je ten můj nevinný synáček!“
„Moje drahá hodná ošetřovatelko!“ zvolal Oliver.
„Vrátil se, to se rozumí  já věděla, že se vrátí,“ řekla stará paní
a sevřela ho v objetí. „A jak dobře vypadá a jak pěkně je zas ustrojený, jako mladý pán! Kdepak jsi byl celou tu dlouhou, dlouhatánskou
dobu? Jo, ta samá milá tvářička, jenže ne tak bledá  ty samé něžné
oči, jenže už ne tak smutné. Nikdy jsem je nezapomněla, ani ten
jeho pokojný úsměv  den co den jsem je viděla vedle tvářiček
svých drahých dětí, co jsou dávno pod drnem, ještě když jsem byla
čiperná mladice.“ Zatímco ta dobrá duše takto brebentila svou
a hned si držela Olivera kousek od sebe, aby posoudila, jak vyrostl,
a hned ho zas tiskla k sobě a prsty mu láskyplně pročesávala vlasy,
střídavě mu na krku plakala a zase se smála.
Aby jí ponechal volnost dosyta se s Oliverem vypovídat, zavedl
pan Brownlow Rózu do jiného pokoje a tam od ní vyslechl podrobné vylíčení její rozmluvy s Nancy; její obsah ho uvedl v nemalý údiv
 390 
a rozpaky. Róza mu rovněž vysvětlila důvody, proč se nesvěřila především svému příteli panu Losbernovi. Starý pán uznal, že jednala
rozumně, a ochotně se nabídl, že si sám s počestným doktorem
vážně pohovoří. Aby se mu k uskutečnění tohoto záměru naskytla
brzká příležitost, dohodli se, že pan Brownlow je přijde ten den
v osm hodin večer do hotelu navštívit a Róza že mezitím opatrně
zpraví paní Maylieovou o všem, co se zběhlo. Jakmile tyto přípravy
projednali, vrátila se Róza s Oliverem zase domů.
Róza rozhodně nijak nepřecenila míru hněvu, jíž se u dobráckého
doktora obávala. Sotvaže seznal Nancyinu historii, už ze sebe začal
chrlit hotový vodopád hrozeb prostřídaných kletbami; vyhrožoval,
že z ní udělá první oběť spojeného důvtipu pánů Blatherse a Duffa,
a také si již opravdu nasadil klobouk, hotov okamžitě vyletět a zajistit si pomoc oněch výtečníků. A také by v tomto prvním vzplanutí
nepochybně byl ten úmysl bez vteřinky uvažování o možných následcích uvedl ve skutek, kdyby ho nebyla zadržela jednak obdobná
prudkost ze strany pana Brownlowa, který byl sám vznětlivé letory,
jednak takové jeho námitky a domluvy, jaké se zdály nejúčinnější,
aby ho od jeho zbrklého záměru odvrátily.
„Tak co tedy máme, u všech ďasů, dělat?“ zvolal prchlivý doktor,
když se opět přidružil k oběma dámám. „Máme snad všem těm
zlotřilým mužským i ženským poslat děkovnou adresu a poprosit
je, aby jako nepatrný důkaz naší úcty a skrovné uznání za všechnu
jejich laskavost prokázanou Oliverovi milostivě přijali řekněme po
sto librách na osobu?“
„To zrovna ne,“ opáčil pan Brownlow se smíchem, „ale musíme
postupovat mírně a velice opatrně.“
„Mírnost a opatrnost!“ rozhorloval se doktor. „Být po mém, tak
je všechny do jednoho pošlu do “
„To je jedno kam,“ skočil mu do řeči pan Brownlow. „Ale uvažte,
ať je pošlete tam nebo tam, jestli nám to pomůže dosáhnout cíle,
který máme na mysli.“
 391 
„Jakého cíle?“ zeptal se doktor.
„Prostě vypátrat Oliverův původ, a pokud je celá ta historka pravdivá, zachránit a vrátit mu dědictví podvodně mu uloupené.“
„Jo,“ utrousil pan Losberne a ovíval se kapesníkem, „na to jsem
málem zapomněl.“
„Podívejte,“ pokračoval pan Brownlow, „to ubohé děvče z toho
úplně vynechme a uvažme případ, že by bylo možné ty ničemy
vydat do rukou spravedlnosti a jeho bezpečnost přitom vůbec neohrozit  co dobrého bychom tím docílili?“
„Se vší pravděpodobností aspoň několik by jich viselo,“ odsekl
doktor, „a ostatní by deportovali.“
„Zcela správně,“ potvrdil s úsměvem pan Brownlow, „ale není
pochyby, že to k tomu konci dopracují sami, až se naplní čas, a jestli
se do toho vložíme, abychom to uspíšili, připadá mi, že provedeme
kousek velice pošetilý, který je v přímém rozporu s našimi zájmy 
nebo aspoň s Oliverovými, což je totéž.“
„Jak to?“ podivil se doktor.
„Takto. Je zcela jasné, že dostat se tomuhle tajemství na kloub bude
pro nás nesmírně obtížné, jestli se nám nepodaří dostat do kleští přímo toho jistého Monkse. To se dá docílit jedině šikovným manévrem,
a jestli ho dopadnem ve chvíli, kdy kolem sebe nebude mít tuhle
tlupu  protože i kdyby ho policie zatkla, nemáme proti němu žádný
důkaz. Dokonce (pokud víme nebo jak se nám jeví fakta) ani není
zapletený do žádné loupeže té bandy. Pakliže by ho vůbec nezprostili,
je velice nepravděpodobné, že by mohl dostat nějaký větší trest než
uvěznění jako tulák a pobuda, a potom by už samozřejmě navždycky
držel jazyk za zuby tak zarputile, že by pro naše účely měl právě
takovou cenu, jako kdyby byl němý, hluchý, slepý a slabomyslný.“
„Pak se vás tedy ptám znova,“ vyjel doktor zprudka, „jestli pokládáte za rozumné, abychom slib daný tomu děvčeti považovali za
závazný  slib, daný sice s nejlepšími a nejšlechetnějšími úmysly,
ale ve skutečnosti “
 392 
„Prosím, nerozvádějte už tu věc, drahá slečno, buďte tak laskavá,“
zarazil pan Brownlow Rózu právě v okamžiku, když se chystala
promluvit. „Ten slib dodržíme. Podle mého soudu nám nebude
v našem jednání ani v nejmenším překážet. Ale dřív než se vůbec
můžeme rozhodnout pro přesný postup, bude nezbytné promluvit
s tím děvčetem  zjistit si, jestli je nám ochotná toho Monkse ukázat
s tím dorozuměním, že si s ním svou věc vyřídíme sami a ne prostřednictvím soudu; nebo kdyby to nechtěla nebo nemohla udělat,
opatřit si od ní tak podrobný výčet míst, kam chodívá, i popis jeho
osoby, abychom ho podle toho mohli najít a spolehlivě poznat.
Můžeme s ní mluvit až v neděli večer, a dnes máme úterý. Navrhoval
bych, abychom do té doby zachovali naprostý klid a celou tuhle věc
udrželi v tajnosti i před Oliverem.“
Třebaže pan Losberne vyslechl návrh, který znamenal průtah
celých pěti dnů, s mnohým kyselým pošklebováním, nezbývalo mu
než přiznat, že ho zrovna tu chvíli žádný lepší postup nenapadá;
a poněvadž se jak Róza, tak i paní Maylieová velmi důrazně stavěly na stranu pana Brownlova, byl plán tohoto pána jednomyslně
přijat.
„Rád bych,“ pravil, „na pomoc přibral svého přítele Grimwiga. Je
to sice podivín, ale bystrá hlava a mohl by nám prokázat platné
služby. Měl bych podotknout, že je školený právník a že zanechal
advokacie z hnusu, že za celých dvacet let měl jen jednu při a samo
sebou jen jeden proces, ale jestli to je pro něj doporučení nebo ne,
musíte uvážit sami.“
„Nemám námitku proti tomu, abyste si na pomoc přibral přítele,
jestli si já smím přibrat svého,“ řekl doktor.
„O tom musíme dát hlasovat,“ odpověděl pan Brownlow. „Kdo by
to měl být?“
„Této dámy syn a této mladé dámy  dlouholetý přítel,“ pravil
doktor a pokynul rukou k paní Maylieové a skončil výmluvným
pohlédnutím na její neteř.
 393 
Róza se hluboce zarděla, ale slovní námitku proti doktorovu návrhu nevznesla (možná, že se cítila v beznadějné menšině), a tak se
Harry Maylie a pan Grimwig stali dalšími členy výboru.
„Samozřejmě že zůstaneme v Londýně,“ rozhodla paní Maylieová,
„dokud bude zbývat sebeslabší vyhlídka, že můžeme toto pátrání
vést s čákou na úspěch. V zájmu cíle, který nám všem leží tolik na
srdci, nebudu litovat námahy ani výloh a mileráda zůstanu tady,
i kdyby to mělo trvat celý rok  tak dlouho, dokud mě můžete ujistit,
že zbývá aspoň jiskřička naděje.“
„Dobrá!“ přisvědčil pan Brownlow. „A poněvadž ve všech tvářích kolem sebe vidím chuť se zeptat, jak to přišlo, že jsem nebyl
dostupný, abych mohl Oliverovu výpověď potvrdit, a že jsem tak
náhle opustil naše království, dovolte, abych si vymínil, že se mě
nikdo nebude na nic vyptávat, dokud sám neuznám za vhodné všem
otázkám předejít tím, že vypovím svoje. Věřte mi, že mám závažný
důvod, proč tuto žádost vznáším, neboť jinak bych mohl vzbudit naděje, kterým je souzeno, že se nikdy nesplní, a jen rozmnožit potíže
a zklamání, už beztak dost četné. Pojďme! Už se podává večeře, jak
hlásili, a malý Oliver, který je vedle v pokoji docela sám, si touhle
dobou už jistě myslí, že jsme se jeho společnosti nabažili a kujeme
nějaké temné pikle, jak ho vystrnadit a zase vydat světu napospas.“
Po těch slovech nabídl starý pán paní Maylieové rámě a provázel
ji do jídelny. Pan Losberne vykročil za nimi a vedl Rózu, a tak se
porada prozatím odročila.
 394 
Kapitola čtyřicátá druhá
Starý Oliverův známý projeví nesporné známky génia
a stává se v metropoli obecně známou figurou
Téhož večera, kdy Nancy uspala pana Sikese a potom za svým samovolně uloženým posláním pospíchala k Róze Maylieové, po Hlavní
severní silnici se k Londýnu ubíraly dvě osoby, kterým je v tomto
příběhu záhodno věnovat trochu pozornosti.
Byli to muž a žena; nebo snad by bylo výstižnější označit je jako
maskulinum a femininum, neboť první tvor bylo jedno z oněch
vyžlatých slonbidel s nohama do iks a klackovitým krokem, jejichž
věk je těžko přesně odhadnout  vždycky totiž vypadají, když jsou
dosud chlapci, jako nedorostlí mužové, a když dospívají téměř
v muže, jako přerostlí chlapci. Žena byla mladá, ale hřmotně a fortelně stavěná, jak také být potřebovala, aby unesla břímě těžkého
rance, který měla připjatý na zádech. Jejího společníka tuze mnoho
zavazadel nekrušilo, neboť na holi, kterou měl přehozenou přes
rameno, se houpal pouze uzlíček svázaný z obyčejného šátku a očividně úplně lehký. Tato okolnost spolu s jeho čapíma nohama, které
byly délky vskutku mimořádné, mu umožňovala, že docela hravě
šlapal nějakých pět šest kroků před svou společnicí, odkud se po
ní pak chvílemi otáčel s netrpělivým škubnutím hlavou, jako by ji
káral za její loudavost a pobízel k většímu vypětí sil.
Takto se trmáceli po prašné silnici a málo dbali jakékoli podívané,
která se naskytovala, leda když ustoupili ke straně, aby ponechali
širší průjezd poštovním vozům svištivě uhánějícím z Londýna,
dokud neprošli Highgateskou bránou; tu se teprve přední poutník
zastavil a netrpělivě zavolal na svého druha:
„Pojď honem, co se vlečeš, Karolíno? Seš mi ty kůže líná!“
 395 
„Je to hrozná tíha, to mi věř,“ hájila se ženská osoba, když ho dohonila, únavou málem bez dechu.
„Tíha? Co to máš za řeči? K čemu myslíš, že tady seš?“ opáčila
osoba mužská a sama si při těchto slovech přehodila svůj uzlíček na
druhé rameno. „No bodejť, co jsem povídal, už zas odpočíváš! Jářku,
jestli by jeden neměl ztratit trpělivost s tebou, tak už nevím s kým!“
„Je to ještě o moc dál?“ zeptala se žena, když se opřela o svah
náspu a zvedla obličej, z něhož jí crčely potůčky potu.
„O moc dál? Dyť jsme už vlastně na místě,“ odpověděl nohatý pocestný a ukázal před sebe. „Koukni támhle! Ty světla, to je Londýn.“
„K těm máme ještě pořád dobré dvě míle, to nejmíň,“ vzdychla
žena malomyslně.
„Nic se nestarej, jestli jsou to dvě míle nebo dvacet,“ odsekl Noe
Claypole  ten to totiž byl  „a koukej vstát a šlapat, nebo tě zkopám,
na to tě jako upozorňuju!“
Protože mu červený nos hněvem ještě víc zčervenal a protože
mezi řečí přešel přes silnici, jako by byl od minuty hotov svou
hrozbu uvést ve skutek, žena se bez jediného dalšího slova vztyčila
a namáhavě se plahočila po jeho boku dál.
„Kde hodláš zarazit na noc, Noe?“ zeptala se, když ušli několik
set kroků.
„Jak to mám vědět?“ utrhl se Noe, jehož nálada dlouhou chůzí
povážlivě utrpěla.
„Někde blízko, doufám,“ řekla Karolína.
„Ne, blízko rozhodně ne,“ odsekl pan Claypole. „Abys věděla!
Blízko rozhodně ne  to se netěš.“
„Proč ne?“
„Když ti řeknu, že něco nechci udělat, tak to stačí, a basta  beze
všech proč i proto, rozumíme?“ odpověděl pan Claypole důstojně.
„No, nemusíš se hned tak čertit,“ namítla jeho společnice.
„Moc fikaný by to bylo, viď, zarazit na nocleh hned vprvní hospodě
před městem, aby Sowerberrymu, jestli nás bude honit, stačilo jen
 396 
strčit dovnitř svůj starej frňák a nechat si nás vodlifrovat zpátky na
fasuňku se španglema34 na rukou,“ mudroval pan Claypole jízlivým
tónem. „Ne, ne! Jdu dál a ztratím se v nejužších uličkách, co vyslídím,
a nezarazím, dokud nedojdem až k tomu nejzapadlejšímu zapadáku,
co mi přijde do merku. Můžeš děkovat osudu, na mou duši, že mám
takovou hlavu  dyť nepustit se hned ze začátku schválně falešným
směrem a nevrátit se potom oklikou přes pole, tak už tejden bručíš
za katrem, vážená dámo. A že by ti to patřilo, jaká seš důra.“
„To vím, že nejsem tak mazaná jako ty,“ uznala Karolína, „ale
nestrkej všechnu vinu na mě a neříkej, že bych za katrem byla já.
Přece šoupnout tam mě, šoupli by tam tebe taky.“
„Ty peníze jsi ze šuplíku vyfoukla ty, to snad dobře víš,“ namítl
pan Claypole.
„Vzala jsem je pro tebe, drahouši,“ připomněla Karolína.
„A nechal jsem si je snad?“ opáčil pan Claypole.
„Nenechal  byls hodnej a svěřils mi je, abych ti je opatrovala, jsi
hotovej andílek,“ řekla dáma, vzala ho něžně za bradu a potom se do
něho zavěsila. Tak tomu skutečně bylo; ale poněvadž pan Claypole
neměl ve zvyku skládat slepou a pošetilou důvěru v nikoho vůbec,
sluší se podotknout, máme‑li tomuto pánovi učinit po právu, že
Karolíně důvěřoval v této míře jen proto, aby se peníze v případě
dopadení našly u ní  což by mu ponechalo možnost rezolutně popírat účast na jakékoli krádeži a velice by posílilo jeho vyhlídky na
vyváznutí. V dané ožehavé chvíli ovšem k objasnění svých pohnutek
nepřikročil, a tak spolu putovali v přeněžné shodě dál.
S tímto obezřelým záměrem na mysli pan Claypole bez zastavení
šlapal a šlapal, až dorazil k Andělu v Islingtonu, kde z davu chodců a množství povozů rozumně usoudil, že už začíná opravdový
Londýn. Když se zdržel jen natolik, co by obhlédl, které ulice se
zdají nejrušnější a kterým se tedy má vyhnout především, přešel do
34  Želízka. (Ze staršího argotu.) Pozn. překl.
 397 
Saint John’s Road a brzo se octl hluboko v temnotě spletitých a špinavých uliček, které se klikatí mezi Gray’s Inn Lane a Smithfieldem
a vytvářejí z této části města jednu z nejsprostších a nejbídnějších
končin, jaké po zvelebovacích akcích v srdci Londýna dosud zbyly.
Těmi uličkami se Noe Claypole ubíral a vlekl Karolínu za sebou;
hned poodstupoval do strouhy, aby jedním pohledem obsáhl celý
zevní ráz některé hospůdky, a hned zas harcoval dál, když v něm
nějaký pomyslný rys vzbudil dojem, že pro jeho účely je tuze živá.
Konečně se zastavil před jednou vzhledem sprostší a špinavější
než všechny, které dosud viděl; a když přešel na druhou stranu
a prohlédl si ji z protějšího chodníku, milostivě ohlásil svůj úmysl
zůstat v ní na noc.
„Tak sem dej ten ranec,“ poručil Noe, odepjal ho ženě ze zad
a přehodil ho přes rameno sobě. „A nic nemluv, leda když na tebe
promluvím já. Jakpak se to tady jmenuje  U Tř  Tří čeho?“
„Chromců,“ řekla Karolína.
„U Tří chromců,“ opakoval Noe, „hm, namoutě parádní jméno,
moc. Tak jdem! Drž se blízko za mnou a hezky šlapej.“ S tímto
napomenutím strčil ramenem do rozvrzaných dveří a s Karolínou
v patách vkročil do hospody.
Ve výčepu nebyl nikdo kromě mladého žida, který s oběma lokty
opřenými o pult četl ušmudlané noviny. Zadíval se velmi pronikavě
na Noema a Noe se velmi pronikavě zadíval na něj.
Přijít Noe oblečený ve svém kroji obecního fundatisty, mohl
židovi zavdat jakýs takýs důvod, aby tak poulil oči; ale protože
chudinský kabát i odznak odhodil a přes koženky měl jen krátkou
halenu, nezdálo se, že by existoval zvláštní důvod, proč by měl jeho
zjev budit v hospodě tolik pozornosti.
„Jsou tohle Tři chromci?“ zeptal se Noe.
„Jo, tak se tohle hostinství jmenuje,“ zahuhňal žid v odpověď.
„Jeden pán, co jsme ho cestou z venku natrefili na silnici, nás sem
doporučil,“ řekl Noe a rýpnul tajně Karolínu, snad aby ji upozornil
 398 
na tuto nejvýš důmyslnou fintu, jak vzbudit vážnost, nebo snad na
výstrahu, aby je nějakým divením neprozradila. „Chtěli bysme tady
dneska přespat.“
„Nevím, jestli to půjde,“ zahuhňal Barney, který byl oním služebním duchem, „ale já se zeptám.“
„Ukažte nám kvelb a vemte nám kus studenýho masa a krapet
piva, mezitímco se budete ptát, jo?“ řekl Noe.
Barney je podle přání zavedl do malého zadního kumbálu a předložil jim žádané posilnění; když pocestné plně obsloužil, přišel
jim vyřídit vzkaz, že pro tu noc ubytování dostat mohou, a potom
zanechal líbezný párek o samotě s jeho jídlem.
Dodejme, že řečená špeluňka byla ihned za výčepem a ležela
o několik schodů níž, takže každá osoba v hostinci obeznalá, poodhrnula‑li záclonku, která zastírala jedinou skleněnou tabulku,
vsazenou v posledně jmenované místnosti do stěny asi pět stop nad
podlahou, mohla bez jakéhokoli velkého rizika prozrazení (neboť
sklo bylo v tmavém koutě mezi zdí a silným svislým trámem, za
který se musel pozorovatel vmáčknout) nejenom každého hosta
v zadním kumbále pozorovat, ale mohla, přitiskla‑li k přepážce
ucho, celkem dost zřetelně i zjistit, o čem se uvnitř hovoří. Již po
pět minut neodvrátil hostinský domácí pán od tohoto výzvědného
stanoviště oko, a sotvaže se Barney, který právě zašel do špeluňky
vyřídit shora zmíněný vzkaz, vrátil do výčepu, zabrousil dovnitř
Fagin, který byl na večerní obchůzce za svými záležitostmi, poptat
se po některých svých mladých žácích.
„Pst!“ sykl Barney. „Vedle jsou ňáký cizí.“
„Cizí?“ opakoval stařík šeptem.
„Ja! A moc divný,“ huhňal Barney. „Venkovský, ale nejspíš z vašeho
fochu, esli se nemejlím.“
Fagin přijal tuto zvěst zjevně s velkým zájmem. Vylezl si na stoličku,
přiložil opatrně oko ke skleněné tabulce a z této tajné pozorovatelny
sledoval, jak se pan Claypole posilňuje z mísy studenou hovězí a z kor-
 399 
bele ležákem a mezitím v homeopatických dávkách podává obojí
Karolíně, která sedí trpělivě vedle něho a jí a pije, kolik se jemu uráčí.
„Na, na!“ zašeptal Fagin a ohlédl se po Barneym. „Ten mládenec
se mi zamlouvá. Mohl by se nám šiknout  umí s tou holkou pěkně
zatočit. Ani nešustni, milánku, tiše jako myška, ať slyším, co si povídají  ať je slyším!“
Znovu přiložil oko ke sklu, a když k přepážce přitiskl ucho, bedlivě naslouchal, v tváři výraz tak lstivý a dychtivý, jako by si ho byl
vypůjčil od nějakého starého skřeta.
„Tak já teda hodlám bejt pán,“ pravil pan Claypole, rozhodil nohy
a pokračoval v hovoru, jehož začátek Faginovi pro pozdní příchod
ušel. „Už žádný rakvičky, Karolíno, s těma je utrum, teď si budu žít
jako lord  a jestli budeš chtít, tak si ty budeš žít jako dáma.“
„To bych jistě chtěla, broučku, moc ráda,“ odpověděla Karolína,
„jenže vybílit šuplík a šťastně se s prachama zdejchnout, to se jednomu každý den nepodaří.“
„Šuplíky vem kozel!“ odsekl pan Claypole. „Jsou přec jiný věci, co
se daj bílit.“
„Jak to myslíš?“ zeptala se jeho společnice.
„Kapsy, ženský pompadúrky35, domy, poštovní vozy, banky!“ prohlásil pan Claypole, ležákem rozkurážený.
„Ale to všechno přec nemůžeš stačit, broučku,“ namítla Karolína.
„Budu se koukat scuknout s takovýma, co na to stačej,“ Noe. „Ty
už najdou cestu, jak jim můžem pomoct, ať už tak nebo tak. Dyť ty
sama stojíš za padesát ženských  co živ jsem neviděl tak setsakra
pálenou a poťouchlou holku, jak umíš bejt ty, když ti povolím uzdu.“
„Páníčka, to je nádhera, slyšet tě takhle mluvit!“ zvolala Karolína
a vtiskla mu polibek na šerednou tvář.
„Heleď, dost těch šmajchlů! Moc se mi tady nerozplejvej, abych se
na tebe ještě nedopálil,“ pravil Noe a s velkou vážností se jí vyvinul.
35  Typ kabelky. Pozn. red.
 400 
„Chtěl bych bejt náčelník nějaký tlupy, a kralovat jim a špehovat je,
aby o tom nevěděli. To by mi hovělo, kdyby to slušně sypalo! Jen
kdyby se nám povedlo se scuknout s nějakým pánem vod tohohle
fochu, jářku, nelitoval bysem tu dvacetilibrovou bankocetli, co máš 
zvlášť když ani dobře nevíme, jak ji sami udat.“
Když vyslovil tento názor, zadíval se pan Claypole s výrazem
hluboké moudrosti do korbele; potom důkladně zatřepal jeho
obsahem, kývl blahosklonně na Karolínu a přihnul si. Doušek ho
zjevně nemálo osvěžil a Noe právě uvažoval o dalším, když tu se
náhle otevřely dveře a příchod neznámého člověka ho vyrušil.
Tímto neznámým byl pan Fagin. A velice přívětivě se tvářil a velice hlubokou poklonou pozdravil, když vcházel; zamířil k nejbližšímu stolu, a jakmile se usadil, objednal si u rozzubeného Barneyho
něco k pití.
„Hezký večer, pane, na? Ale na tuhle roční dobu krapet chladno,“
řekl Fagin a mnul si ruce. „Pán je z venkova, jak vidím, ja?“
„Jak to víte?“ podivil se Noe Claypole.
„Tady v Londýně nemáme tolik prachu,“ opáčil Fagin a ukázal
z Noemových střevíců na botky jeho společnice a z těch potom na
oba rance.
„Vy máte za ušima,“ řekl Noe. „Ha, ha! Slyšelas to, Karolíno?“
„Ja, v tomhle městě jeden za ušima musí mít, milánku,“ odpověděl žid hlasem ztlumeným do důvěrného šepotu, „a že to je pravda
pravdoucí.“
Tento dovětek doprovodil Fagin tím, že si pravým ukazováčkem
poklepal ze strany na nos  posunkem, který se Noe pokusil napodobit, jenže vinou toho, že neměl nos pro ten účel dost velký, nikoli
s plným úspěchem. Pan Fagin si však jeho snahu zjevně vyložil jako
projev naprostého souhlasu se svým názorem a velice přátelsky
nabídl dokola pálenku, s kterou se právě znova objevil Barney.
„Lahoda, namoutě!“ pochválil pan Claypole a mlaskl si.
 401 
„Drahá!“ přičinil Fagin. „Když chce člověk takovou pít pravidelně,
to musí šuplíky, nebo kapsy, nebo ženské pompadúrky, nebo domy,
nebo poštovní vozy, nebo banky bílit pořád.“
Sotvaže pan Claypole zaslechl tento úryvek své vlastní řeči, žuchl
zády na lenoch židle a střílel očima z žida na Karolínu, bezmeznou
hrůzou v obličeji popelavě šedý.
„Ze mě strach mít nemusíte, milánku,“ pravil Fagin a přitáhl si
židli blíž. „Ha, ha! Máte štěstí, že jsem vás náhodou slyšel jenom já.
Velký štěstí, že jsem to byl jenom já.“
„Já je nevzal,“ koktal Noe, který už neměl nohy furiantsky rozhozené jako nějaký pán, nýbrž zkroucené pod židlí, co nejvíc mohl, „to
všecko byla její práce, má je tady u sebe  máš je, Karolíno, dobře
to víš.“
„Na tom nesejde, milánku, kdo je má nebo kdo to udělal!“ opáčil
Fagin, ale přesto ostřížím zrakem přelétl dívku i oba rance. „Jsem
od toho přece sám, a proto se mi taky zamlouváte.“
„Od toho? Od čeho?“ tázal se pan Claypole, který se zatím maličko
vzpamatoval.
„Od toho fochu,“ odpověděl Fagin, „a všichni ostatní v tomhle domě
jakbysmet. Ze všech možnejch karet jste vsadil na tu nejsprávnější
a jste tady v takovém bezpečí, že lepší si přát nemůžete. V celém
tomhle městě není flek bezpečnější než tyhle Chromci  když totiž
mám chuť to tak zařídit. A nějak jste se mi zalíbili, milánku, vy i to
děvče  proto jsem dal patřičnej pokyn a můžete mít klidnou hlavu.“
Hlavu možná Noe Claypole po tomto ujištění klidnou měl, ale
tělo rozhodně ne, neboť šoupal nohama a kroutil se do všelijakých
nestvůrných pozic a přitom se směsí strachu a podezření upíral oči
na nového přítele.
„A povím vám ještě něco,“ pokračoval Fagin, když napřed přátelským pokyvováním a šeptanými domluvami uchlácholil dívku.
„Mám přítele, kterej vám myslím může splnit vaše nejtoužebnější
přání a ukázat vám patřičnou cestu, kde si můžete pro začátek vy-
 402 
brat takovou branži našeho fochu, jaká vám podle vaší představy
vyhoví nejlíp, a přitom se vyučit ve všech ostatních.“
„Mluvíte, jako byste to myslel vážně,“ řekl Noe.
„Co bych tím získal, kdybych to myslel jinak?“ opáčil Fagin otázkou a pokrčil rameny. „Víte co? Půjdem si spolu promluvit ven.“
„Není třeba se vobtěžovat a někam chodit,“ pravil Noe, který zatím
zase začal pomaličku soukat nohy na světlo. „Ona zatím vodnese
zavazadla nahoru.  Karolíno, ukliď ty rance!“
Tohoto rozkazu, uděleného s náramnou vznešeností, děvče
uposlechlo bez sebemenšího zareptání i okolků; a zatímco Noe
držel otevřené dveře a sledoval ji pohledem, až zajde, vyhrnula se
Karolína spěšně s balíky ven.
„Vobstojně ochočená, co?“ zeptal se, když opět zaujal své místo
na židli, tónem cirkusáka, který zkrotil nějaké divoké zvíře.
„Přímo dokonale,“ přisvědčil Fagin a poplácal ho po rameni. „Jste
hotovej génius, milánku.“
„No hádám, kdybych nebyl, tak bych neseděl tady,“ odpověděl
Noe. „Ale jářku, jestli budete marnit čas, tak se nám holka vrátí.“
„Na, tak co teda říkáte?“ začal Fagin. „Kdyby se vám můj přítel
zamlouval, mohl byste udělat něco lepšího než se k němu přidat?“
„Je ve fochu dobře zaběhnutej? Na tom záleží!“ odpověděl Noe
a přimhouřil jedno své malé očičko.
„Kapitálně  pracuje s hromadou tovaryšů  má smetánku z celej
branže.“
„Samá londýnská pára?“ zeptal se Claypole.
„Ani jeden venkovskej mezi nima  a pochybuju, že by vás vzal,
i přes moje doporučení, kdyby zrovna touhle dobou neměl vo pomocníky trošku nouzi,“ odpověděl Fagin.
„Musel bych klopit?“ řekl Noe a plácl se přes kapsu svých kožených podkolenic.
„Bez toho by to rozhodně nešlo,“ pravil Fagin velice důrazně.
„Ale dvacet liber  to je fůra peněz!“
 403 
„Není, když to je bankovka, kterou nemůžete udat,“ opáčil Fagin.
„Nejspíš měli poznamenaný číslo a sérii, ja? A banka zarazí vejplatu?
Ja, ja! Taková pro něj nemá valnou cenu. Bude ji muset poslat do
ciziny, ouředně by za ni moc nestržil.“
„Kdy s ním můžu mluvit?“ zeptal se Noe nedůvěřivě.
„Zejtra ráno.“
„Kde?“
„Tady.“
„Hm!“ vyhrkl Noe. „A co to ponese?“
„Život jako kavalír  byt a stravu, tabák a kořalku zadarmo  polovinu všeho, co vyděláte vy, a polovinu všeho, co vydělá ta mladice,“
odpověděl Fagin.
Mít Noe Claypole, jehož chamtivost rozhodně nepatřila k nejméně dravým, úplně volné ruce, je velice pochybné, byl‑li by přistoupil
i na tyto skvělé podmínky; ale protože si uvědomil, že kdyby odmítl,
má jeho nový známý v moci okamžitě ho odevzdat spravedlnosti
(a staly se už případy nepravděpodobnější), ponenáhlu zjihl a vyslovil domněnku, to že by mu mohlo hovět.
„Ale víte,“ poznamenal k tomu Noe, „protože vona bude moct
udělat notnej kus práce, tak bych si pro sebe rád vybral něco hodně
lehkýho.“
„Něco fajnovějšího, ja?“ nadhodil Fagin.
„Jo, asi něco v tom směru,“ přisvědčil Noe. „No, co byste myslel,
že by se tak pro mě hodilo? Něco, víte, co nechce moc námahy, a co
taky není moc nebezpečný. To by páslo!“
„Slyšel jsem vás něco mluvit, jako že byste rád špehoval druhé,
milánku,“ pokračoval Fagin. „Můj přítel zrovna moc potřebuje někoho, kdo by tohle dobře uměl.“
„No, něco jsem vo tom říkal a taky bych neměl nic proti tomu někdy to zkusit,“ odpovídal pan Claypole zvolna, „jenže víte, to samo
by moc nevynášelo.“
 404 
„Na, pravda, pravda!“ přikývl žid zadumaně, nebo se aspoň zadumaně tvářil. „To možná ne, asi ne.“
„Tak co teda myslíte?“ zeptal se Noe, pozoruje starostlivě společníka. „Nějakou tichou prácičku pro pět prstů, kde je zaručenej
vejsledek a nebezpečí ne moc větší, než když jeden sedí doma.“
„Co byste říkal starejm paním?“ sondoval Fagin. „Vyškubnout jim
tašku nebo balíček a pláchnout za roh, na tom se dají trhnout slušný
peníze.“
„Ale ty přece vždycky příšerně vřískaj a někdy i škrábou, no ne?“
namítl Noe a zavrtěl hlavou. „To by se mi myslím nehodilo do krámu.
Žádná jiná branže by volná nebyla?“
„Počkejme!“ zvolal Fagin a položil Noemovi ruku na koleno. „Co
čábata?“
„Co je to?“ tázal se pan Claypole.
„Čábata, milánku,“ vykládal Fagin, „jsou caparti, co vod maminky
dostanou šilink nebo půlšilink, aby došli něco koupit, a celá facha
prostě je jenom jim ty penízky vydrápnout  drží je vždycky nachystaný v hrstičce  potom je shodit do strouhy a jít docela pomalu dál,
jako by se nestalo nic jinýho, než že nějaký harant spadl z chodníku
a natloukl si. Ha, ha, ha!“
„Cha, cha, cha!“ řičel pan Claypole smíchy a samým nadšením
kopal nohama do výše. „To je to pravý, panečku, to je vono!“
„Na, to zaručeně je,“ přisvědčil Fagin, „a můžete dostat vyhrazeno
pár dobrejch rajónů v Camden Townu a Battle Bridgi a podobnejch
končinách, kde pořád caparti pro něco běhají  a každou denní hodinu si můžete povalit tolik čábat, kolik chcete. Ha, ha, ha!“
S těmi slovy dloubl Fagin pana Claypola do žeber a vespolek
dlouho a halasně bouřili smíchy.
„No, to bysme teda měli!“ podotkl Noe, když se uklidnil a Karolína
se vrátila. „Tak v kolik hodin zejtra, co říkáte?“
„Hodí se vám v deset?“ zeptal se Fagin, a když pan Claypole na souhlas přikývl, dodal: „Jaké jméno mám svému dobrému příteli říct?“
 405 
„Bolter,“ představil se Noe, který měl pro takový případ už odpověď připravenou. „Morris Bolter. To je moje paní.“
„Ponížený služebník, paní Bolterová,“ pravil Fagin a s pitvornou
zdvořilostí se uklonil. „Doufám, že se co nejdříve poznáme líp.“
„Neslyšíš, Karolíno, co povídá pán?“ zahřímal pan Claypole.
„No bodejť, Noe, to víš, broučku!“ přikývla paní Bolterová a podala Faginovi ruku.
„Vona mi říká Noe, to jako chce mluvit něžně,“ vysvětloval pan
Morris Bolter, dříve Claypole, když se obrátil k Faginovi. „Chápete?“
„Na, samozřejmě, abych nechápal! Dokonale!“ odpověděl Fagin,
mluvě tentokrát pravdu. „Dobrou noc! Dobrou noc!“
S mnohým opakovaným loučením i přáním odešel pan Fagin
po svém. A Noe Claypole, když si od své drahé polovice vyžádal
patřičnou pozornost, jal se jí objasňovat jednotlivé stránky dohody,
kterou uzavřel, s veškerou nadutostí a povýšeností, jaká se patřila
nejen na příslušníka silnějšího pohlaví, ale i na pána, který si je
vědom důstojnosti tak významného jmenování v oboru okrádání
čábat pro rajón Londýna a jeho okolí.
 406 
Kapitola čtyřicátá třetí
V níž se ukáže, jak se Ferina Lišák dostal do maléru
„A tak teda ten váš dobrej přítel, to jste byl vy sám, co?“ zeptal se pan
Claypole, alias Bolter, když se na základě dohody, kterou uzavřel
s Faginem, nazítří odebral do jeho domu. „Sákryš, hnedka jsem si
to včera myslel!“
„Každej člověk je sám sobě přítelem, milánku,“ opáčil Fagin se
svým nejúlisnějším zubením. „Lepšího přítele, než je sám, pod
sluncem nenajde.“
„Leda někdy,“ namítl Morris Bolter a nasadil si výraz zkušeného
světáka. „Jsou lidi, víme, co nejsou nepřátelé nikomu než sami sobě.“
„To nevěřte,“ řekl Fagin. „Když je někdo sám sobě nepřítelem, tak
je to jen proto, že chce bejt až přesmoc dobrým přítelem sám sobě 
a ne proto, že by se staral o každýho jinýho, jenom ne o sebe. Chm,
pchá! Nic takovýho v přírodě neexistuje!“
„A jestli existuje, tak by to bejt nemělo,“ odpověděl pan Bolter.
„To dá rozum. Některej kouzelník tvrdí, že to pravý magický číslo
je trojka, a jinej zas, že sedmička. Ale není to ani to, ani ono, přítelíčku, kdepak. Je to číslo jedna!“
„Cha, cha!“ rozesmál se pan Bolter. „Ať žije číslo jedna!“
„V takový malý společnosti, jako je naše, milánku,“ pravil Fagin,
který pokládal za nezbytné toto stanovisko blíže vymezit, „máme
jedno společný číslo jedna  to znamená, že nemůžete za číslo jedna
považovat sebe, pakliže za stejný číslo zároveň nepovažujete i mne
a taky všechny naše ostatní mladý pomocníky.“
„I ďasa,“ zvolal pan Bolter.
„Rozumějte,“ pokračoval Fagin a stavěl se, jako by si toho přerušení nebyl všiml, „jsme spolu do všeho navzájem tak zapletený
 407 
a máme tak shodný zájmy, že to tak prostě bejt musí. Váš cíl je
například starat se o číslo jedna  čímž myslíte sebe.“
„To jistě,“ přisvědčil pan Bolter. „Tohle jste teda uhád.“
„Na, vidíte! A nemůžete se starat o sebe jako o číslo jedna, abyste
se zároveň nestaral taky o mě jako o číslo jedna.“
„Číslo dvě, chcete říct,“ ohradil se pan Bolter, který dostal do
vínku štědrou porci sobectví.
„Ne, to říct nechci!“ opáčil Fagin. „Já jsem pro vás stejně potřebnej
jako vy sám.“
„Jářku,“ přerušil ho pan Bolter, „jste moc milej pán a moc se mi
zamlouváte, ale že bysme spolu byli tak svázaný, jak by tohle všecko
ukazovalo, to teda ještě nejsme.“
„Jen přemejšlejte,“ pravil Fagin, pokrčil rameny a rozpřáhl ruce,
„jen uvažujte. Provedl jste moc šikovnej kousek a líbíte se mi za to,
jenže právě za něj by vám taky kolem krku hodili kravátli, co se
moc lehko uváže, ale moc těžko svlíkne  jasně řečeno, voprátku!“
Pan Bolter si sáhl na nákrčník, jako by mu náhle připadal nepohodlně těsný, a zahučel svůj souhlas, srozumitelný pouze z tónu,
nikoli ze slov.
„Šibenice,“ pokračoval Fagin, „šibenice, milánku, je škaredej milník, co vytyčuje moc krátkou a vostrou zatáčku, která už mnohýmu
smělci zarazila cval po širý silnici. Udržet se na schůdnej cestě
a udržet ten milník daleko před sebou je váš zájem číslo jedna.“
„Samosebou, to se ví,“ potvrdil pan Bolter, „ale nač vo takovejch
věcech vůbec mluvíte?“
„Jen abych vám to jasně vysvětlil ze svýho hlediska,“ řekl žid
a zdvihl obočí. „Jestli to totiž dokážete nebo ne, s tím závisíte na
mně. A jestli si já udržím svůj kšeftíček pěkně v chodu, s tím zase
závisím já na vás. To první je váš cíl číslo jedna, to druhý je můj cíl
číslo jedna. Čím větší cenu přikládáte svýmu číslu jedna, tím víc
musíte dbát na moje, a tak konečně docházíme k tomu, co jsem
vám povídal hned na začátku  že ohled na číslo jedna nás poutá
 408 
všechny dohromady, a tak to taky bejt musí, ledaže bysme chtěli
všichni vespolek zajít.“
„To máte pravdu,“ přisvědčil pan Bolter přemítavě. „Ale jste vy
kujón, pabouk všema mastma mazaná!“
Pan Fagin s potěšením viděl, že tento hold jeho schopnostem není
pouhý lichý kompliment, nýbrž že novému adeptu opravdu vštípil
pojem o své mimořádné zchytralosti  neboť bylo velice důležité,
aby si jí byl vědom hned od začátku jejich známosti. A aby dojem tak
žádoucí a užitečný ještě zesílil, doplnil úder tím, že výrostka s jistou
podrobností obeznámil s rozsahem a rejstříkem svých manipulací,
přičemž míchal dohromady pravdu s výmysly, jak nejlépe hovělo
jeho záměrům, a obojí uplatňoval tak dovedně, že páně Bolterova
úcta očividně vzrůstala a že jí současně prolínala jistá míra zdravé
bázně, kterou vzbudit bylo svrchovaně žádoucí.
„A právě ta vzájemná důvěra, co máme jeden k druhýmu, mi je
při těžkejch ztrátách útěchou,“ uzavřel Fagin. „Zrovna včera ráno
jsem přišel vo nejlepšího pomocníka.“
„Cože, snad nechcete říct, že natáhl bačkory?“ zvolal pan Bolter.
„Ne, to ne,“ odpověděl Fagin, „tak zlý to není. Docela tak zlý to není.“
„Tak je teda asi “
„Sebranej,“ skočil mu do řeči Fagin. „Ja, sebrala ho policie.“
„Něco moc těžkýho?“ ptal se pan Bolter.
„Ne,“ opáčil Fagin, „nic moc. Je obviněnej z pokusu kapesní krádeže
a našli u něj stříbrnou tabatěrku  jeho vlastní, milánku, jeho vlastní,
protože sám šňupe, a s náramnou zálibou. Odročili jeho případ až
na dnešek, protože měli dojem, že znají majitele. Jaj, jaj! Měl cenu
padesáti tabatěrek, a rád bych zaplatil i tolik, jen kdybych ho dostal
ven. Škoda, Lišáka jste měl znát, milánku, Lišáka jste měl znát!“
„No ale snad ho poznám, aspoň doufám  nemyslíte?“ řekl pan
Bolter.
„Otom pochybuju,“ odpověděl Fagin spovzdechem. „Jestli neseženou
žádnej novej důkaz, tak z toho bude jen krátký policejní řízení a po ně-
 409 
jakech šesti nedělích ho máme zase mezi sebou zpátky. Ale jestli něco
seženou, tak z toho kouká soud a lifrunk. Vědí, co je to za šikovného
mládence  má frak jistej. Lišákovi nepřišijou nic míň než frak.“
„Co tím myslíte, lifrunk a frak?“ dožadoval se důrazně pan Bolter.
„Co to má za smysl se mnou takhle mluvit  proč nemluvíte tak, aby
vám jeden rozuměl?“
Fagin se už chystal ty záhadné výrazy přeložit do obecného jazyka  a kdyby je byl přetlumočil, byl by se pan Bolter dověděl, že
zastupují běžné slovní spojení „deportace na doživotí“  ale vtom
jejich rozmluvu nenadále přetrhl mladý pan Bates, který s rukama
v kapsách podkolenic a s tváří pokřivenou do výrazu skoro komického bolu vstoupil do místnosti.
„Je šlus a ámen, Fagine,“ zvolal Čódl, když žid oba nové kompaňony navzájem představil.
„Jak to myslíš?“
„Vyštrachali toho pána, co mu patří ta tabatěrka  a ještě pár
dalších má přijít dosvědčit Lišákovu totožnost  a tak ho laufpas za
móře nemine,“ odpověděl mladý pán Bates. „Musíte mě vohodit do
plný smuteční parády, Fagine, i s krepovým fáborem na klobouku,
abych k němu moh zajít na vizitu, než se vydá na cesty. Když jeden
pomyslí, že Jack Dawkins  číman Jack  náš Lišák  Ferina Lišák,
si to pofáruje za sprostou třígrošovou piksličku! Co živ bych do něj
nebyl řek, že to udělá lacinějc než za fuksový píďata i s klanečníkem
a cingrlatama36. Noné, proč aspoň nevoholil nějakýho prachatýho
dědulu vo všechen šmuk37, aby přeci jel na rajz jako pán a né jako
vobyčejnej chmaták bez ždibku cti a slávy!“
Když tímto výlevem vyjádřil svou účast s nešťastným přítelem,
usadil se mladý pán Bates na nejbližší židli, v tváři výraz nevole
a sklíčenosti.
36  Zlaté hodinky s tlustým řetízkem a přívěsky. (Ze staršího argotu.) Pozn. překl.
37  Cennosti, klenoty. (Ze staršího argotu.) Pozn. překl.
 410 
„Co to tady breptáš, jako že nemá ani čest, ani slávu?“ zvolal Fagin
a šlehl po svém žáku hněvivým pohledem. „Nebyl snad vodjakživa
eso nad vás všechny? Moh se snad jedinej v tom nebo v tom s ním
měřit, nebo se mu aspoň přiblížit? Na?“
„Ani jeden,“ přiznal mladý pán Bates hlasem, ochraptělým lítostí,
„ani jeden.“
„Tak co to breptáš?“ opáčil Fagin hněvivě. „A nač mi tady brečíš?“
„Že to není zapsaný v protokolech, no ne?“ vyhrkl Čódl, návalem
lítosti vydrážděný přímo ke vzdoru vůči svému ctihodnému příteli.
„Že to v žalobním spise nemůže vyjít najevo  že se nikdo už jaktěživo nedoví ani polovinu toho, co to bylo za člověka. Jak se bude
vyjímat v Newgateský kriminální ročence? Třeba tam ani vůbec
nebude. Achich, ježkovy voči, to je rána!“
„Ha, ha!“ vybuchl Fagin, rozpřáhl se pravou rukou a v záchvatu
kuckavého smíchu, který jím otřásl, jako kdyby měl paralýzu, se
otočil k panu Bolterovi. „Tady vidíte, milánku, jakou mají stavovskou pejchu. Není to nádhera?“
Když pan Bolter přikývl na souhlas, pozoroval Fagin se zjevným
uspokojením ještě pár vteřin zármutek Čódla Batese a potom k tomuto mladému pánovi přistoupil a poklepal mu na rameno.
„Neměj strach, Čódl,“ začal Fagin konejšivě, „však ono to vyjde
najevo, zaručeně to vyjde najevo. Všichni ještě poznají, co to bylo za
chakmona; on to ještě ukáže sám a jistě neudělá svejm kamarádům
a učitelům hanbu. Taky považ, jak je ještě mladej. To vyznamenání,
Čódl, vyfásnout lifrunk v jeho letech!“
„No, to je pravda, to čest teda je!“ uznal Čódl již trochu uchlácholený.
„Dostane všechno, co bude potřebovat,“ pokračoval žid. „Povede
v loretě38 život jako pán, Čódl, jako pán! Den co den svou míru piva
a do kapsy peníze na hraní, jestli je nebude moct utratit.“
„No ne, vopravdu?“ zvolal Čódl Bates.
38  Vězení. (Ze staršího argotu.) Pozn. překl.
 411 
„Ja, ja, to všecko,“ potvrdil Fagin, „a vemem mu slavnýho advokáta,
Čódl, toho, co má nejlíp proříznutou vyřídilku, aby vedl jeho obhajobu. A jestli bude Lišák chtít, může taky pronést řeč sám, a my to pak
budem všecko číst v novinách  ‚Ferina Lišák  salvy smíchu  zde
se soud svíjel smíchy‘  na, co, Čódl, he?“
„Ha, ha,“ smál se mladý pán Bates, „to by byla junda, co, Fagine,
viďte? Jářku, Lišák by jim prohnal faldy, co?“
„Že by prohnal?“ křikl Fagin. „Prožene  určitě prožene!“
„No bodejť, to se rozumí, prožene,“ opakoval Čódl a mnul si ruce.
„Jako bych ho zrovna viděl!“ zvolal žid a upřel oči na svého žáka.
„Já taky,“ vykřikl Čódl Bates. „Ha, ha, ha! Já taky. Vidím to všecinko
před vočima, na moutěduchu, Fagine, jasně to vidím! Ta švanda!
Doslova k popukání! Jak se kdejakej ten důležitej panák namáhá
koukat vážně  a Jack Dawkins k nim promlouvá tak kamarádsky
ležér, jako kdyby byl synáček samýho pana soudce a řečňoval někde
na banketě  ha, ha, ha!“
Pan Fagin vpadl výstřednímu rozpoložení svého mladého přítele
po pravdě tak šťastně do noty, že mladý pán Bates, který zpočátku
měl silný sklon dívat se na uvězněného Lišáka spíše jako na oběť,
na něj nyní pohlížel jako na hlavní postavu nějakého divadelního
výstupu vskutku neobyčejně a báječně humorného a přímo hořel
nedočkavostí, kdy už nadejde chvíle, která jeho bývalému druhovi
poskytne tak příznivou příležitost ukázat, co v něm je.
„Nějakým šikovným způsobem, takovým nebo makovým, musíme vyzvědět, jak se mu dnes vede,“ prohlásil Fagin. „Nechte mě
přemejšlet.“
„Mám jít já?“ zeptal se Čódl.
„Za nic na světě,“ odmítl Fagin. „Copak ses zbláznil, Čódl, dočista
zbláznil, že bys šel rovnou tam, kde  Ne, milánku, to ne. Ztrácet vás
po jednom je až dost.“
„Snad nechcete jít sám, nebo se mejlím?“ opáčil poťouchle Čódl
a šprýmovně se ušklíbl.
 412 
„To by se zrovna nehodilo,“ odpověděl Fagin a zavrtěl hlavou.
„Tak proč teda nepošlete tohle nový koště tady?“ zeptal se mladý
pán Bates a položil Noemovi ruku na rameno. „Nikdo ho nezná.“
„Na, kdyby mu to nevadilo “ začal Fagin.
„Nevadilo?“ skočil mu do řeči Čódl. „Co by na tom mělo vadit
jemu?“
„Věru nic, milánku,“ uznal Fagin a otočil se k panu Bolterovi, „věru
nic.“
„Hm, to bych ani neřek, víme,“ prohlásil Noe a v jakémsi zděšeném rozčarování couval ke dveřím a vrtěl hlavou. „Ne, ne  nic
takovýho. Tohle není z mýho voboru, rozhodně ne.“
„Jakej vobor vůbec má, Fagine?“ tázal se mladý pán Bates, mezitímco si s velkou nechutí měřil vyčouhlou postavu Noemovu.
„Prásknout do bot, když něco neklape, a zprásknout všechnu baštu,
když všecinko klape  to je asi jeho branže, co?“
„Nech na hlavě, kloučku,“ odsekl pan Bolter, „a koukej, aby sis na
lidi lepší sorty nedovoloval, nebo poznáš, zač je toho loket!“
Mladý pán Bates přijal tuto honosnou hrozbu se smíchem tak nehorázným, že trvalo chvíli, než mohl do řeči zasáhnout Fagin a panu
Bolterovi vyložit, že tím ani v nejmenším nic neriskuje, když zajde
na policejní stanici; že se zřetelem k tomu, že o té drobné příhodě,
ve které měl prsty, do Londýna dosud nedošla zpráva, a stejně tak
ani popis jeho osoby, velice pravděpodobně nikdo nemá vůbec ani
podezření, že si za úkryt vybral hlavní město; a jestliže se patřičně
přestrojí, že může do té budovy vkročit stejně bezpečně jako do
kterékoli jiné v Londýně, neboť to je jistě ze všech domů ten poslední, kam by někoho napadlo, že by se on mohl o vlastní vůli uchýlit.
Pan Bolter, dílem přesvědčený těmito domluvami, ale měrou
daleko větší přemožený strachem z Fagina, se konečně velice nemilostivě uvolil tuto výpravu podniknout. Podle Faginova příkazu
ihned svůj úbor zaměnil za povoznickou halenu, manšestrové rajtky
a kožené holeně, kteréžto oděvní součásti měl žid všechny po ruce.
 413 
Z téhož pramene dostal ještě plstěný klobouk, bohatě vyšperkovaný mýtními boletami39, a formanský bič. Takto vymóděný se měl
vklátit do soudní síně, jak se mohlo mít za to, že by tam pro ukojení
zvědavosti zabrousil nějaký venkovan z trhu na Covent Garden;
a protože byl nemotorný, nehezký a vyzáblý, jak se na takového
chasníka patří, neměl pan Fagin nejmenší strach, že by figuru vozky
nezpodobnil dokonale.
Jakmile byli s těmito přípravami hotovi, obeznámili ho se všemi nezbytnými známkami a rysy, podle kterých Ferinu Lišáka určitě pozná,
a potom ho mladý pán Bates dovedl zapadlými a klikatými uličkami
až do samé blízkosti Bow Street. Tam mu Čódl Bates ještě zevrubně
vylíčil vnitřní situaci budovy a popis doplnil obšírnými radami, jak
má jít pořád rovně chodbou, a až vyjde na dvůr, zahnout do dveří
nad schůdky po pravé straně, a než vstoupí do jednací síně, sundat
klobouk, a když ho nakonec vyzval, aby si dál už pospíšil sám, slíbil
mu, že na něj počká, dokud se nevrátí, na tom místě, kde se rozešli.
Noe Claypole nebo Morris Bolter, jak je čtenáři libo, se doslovně
řídil pokyny, které dostal a které byly  zásluhou náramně dobré
obeznalosti mladého pána Batese s místopisem oné končiny  tak
přesné, že s jejich pomocí došel až do soudní síně, aniž se koho
musel na něco ptát a aniž se cestou setkal s jedinou překážkou.
Octl se v strkanici uprostřed davu, převážně ženského, který se
tísnil hlava na hlavě v špinavé zatuchlé místnosti, na jejímž zadním
konci bylo zvýšené pódium, oddělené od ostatní části brlením; na
stupínku byla po levé straně u zdi ohrazená lavice pro obžalované,
uprostřed lavice pro svědky a vpravo stůl pro soudce, kteréžto
právě jmenované místo hrůzy zastírala z boku přepážka, která
chránila soudní tribunál před profánním zevlováním a dovolovala
sprostému lidu, aby si plný majestát spravedlnosti (dovede‑li to)
po libosti vykreslil ve fantazii.
39  Stvrzenka o zaplacení. Pozn. red.
 414 
Na lavici obžalovaných seděly pouze dvě ženy a přikyvováním
kvitovaly obdivné pohledy přátel, mezitímco písař předčítal nějaké
výpovědi dvěma strážníkům a jednomu civilnímu policistovi, kteří
se nakláněli přes stůl. U lavice obžalovaných stál žalářník, opíral se
o brlení a netečně si poklepával o nos velkým klíčem, kromě chvil, kdy
krotil nepatřičnou náchylnost lelkujících diváků k povídavosti tím, že
vyhlašoval ticho, nebo když zvedl přísný pohled, aby některé ženě nakázal: „Běžte s tím dítětem ven,“ jakmile vážnost spravedlnosti porušilo
slabounké kňourání nějakého vyhublého nemluvněte, napůl zdušené
matčiným šálem. Místnost čpěla dusným a nezdravým pachem; stěny
byly zhyzděné špínou a strop zakouřený. Na krbové římse stála nějaká
stará učouzená busta a nad lavicí obžalovaných visely zaprášené hodiny  jediná věc v sále, která si zjevně vedla, jak měla; neboť zpustlost
nebo chudoba, nebo běžný styk s obojím, poskvrnily veškerou živou
hmotu snětivinou stěží méně nepříjemnou než tlustý škraloup mastné
špíny na všech předmětech neživých, který se na nich kabonil.
Noe se dychtivě rozhlížel po Lišákovi; ale třebaže v síni bylo
několik žen, které by se byly velice dobře hodily za matku nebo
sestru této významné osobnosti, i nejeden muž, o němž se bylo
možno domnívat, že se honosí velkou podobností k jeho otci, nikde
nebylo vidět človíčka, který by odpovídal popisu, jaký mu o panu
Dawkinsovi podali. Ve stavu silného napětí a nejistoty čekal, až se
obě ženy, nakonec soudcem přikázané do vyšetřovací vazby, chlubně vynesly ze síně; ale potom se mu rychle ulevilo, neboť jen se
objevila další zadržená osoba, okamžitě vycítil, že to nemůže být
nikdo jiný než ten, kvůli kterému tam přišel.
Byl to vskutku pan Dawkins, jenž se vcáral do síně, rukávy svého
velikého kabátu jako vždycky ohrnuté a levou ruku v kapse a klobouk v pravé; houpavým krokem zcela nepopsatelným se před
žalářníkem dokolíbal na své místo v lavici obžalovaných, a jakmile
usedl, zvučným hlasem se dožadoval, že by rád věděl, jak se dostává
„do týhle hanebný situace“.
 415 
„Budeš mlčet?“ okřikl ho žalářník.
„Jsem přeci Engličan, né?“ utrhl se Lišák. „Kde jsou mý práva?“
„Však hnedle svoje práva dostaneš,“ odsekl mu žalářník, „a hezky
vopepřený.“
„Uvidíme, co těm laprcajtům řekne slavnej pan ministr vnitra, jestli
ne,“ opáčil pan Dawkins. „No tak teda! Co má tohle zase znamenat?
Byl bych soudnímu panstvu moc vděčnej, kdyby tuhletu maličkost
koukali vyřídit a nezdržovali mě tady, až si přečtou lejstra  anžto
mám schůzku s jedním pánem v City, a jenžto jsem muž slova a v obchodních zástojích moc dochvilnej, tak mi vodejde, jestli tam nebudu
na puntík  a pak třeba nedojde k žalobě vo náhradu škody na ty, co
mi to znemožnili. No bodejť, kdepak, zaručeně ne!“
V tom okamžiku Lišák s okatým zájmem, jako by mu kdovíjak záleželo na jednání, které bude následovat, požádal žalářníka, aby mu
sdělil, „jak se menujou ty dva podšívkové, co dneska seděj na soudě.“
To tolik pobavilo diváky, že se rozesmáli téměř stejně srdečně, jak
by se byl rozřehtal mladý pán Bates, kdyby byl tu žádost slyšel.
„Ticho tam!“ zvolal žalářník.
„O co tu jde?“ zeptal se jeden ze soudců.
„Kapesní krádež, Vaše Milosti.“
„Byl ten hoch již někdy zde?“
„Měl už tady být, a mockrát,“ odpověděl žalářník. „Skoro všude
jinde ho už měli. Já ho znám, Vaše Milosti, dobře ho znám!“
„Jakže! Vy že mě znáte?“ zvolal Ferina a poznamenal si jeho výrok
do notýsku. „Móc dobře. To je zralý na žalobu pro utrhání na cti.“
Tu se rozlehl nový smích a po něm nové strážcovo volání po
tichu.
„Tak tedy, kde jsou svědkové?“ zeptal se zapisovatel.
„No právě, to je vono!“ přidal se Lišák. „Kde jsou? Moc rád bych
je viděl.“
Toto přání se mu okamžitě splnilo, neboť předstoupil strážník,
který obžalovaného viděl, jak se v tlačenici pokoušel nějakému
 416 
neznámému pánovi vykrást kapsu, ba jak mu z ní dokonce vytáhl
kapesník, a protože to byl šátek velmi starý, tak mu ho zase chladnokrevně zastrčil zpátky, když ho napřed vyzkoušel na vlastním
nose. Z toho důvodu zadržel Lišáka ihned, jakmile se mu podařilo
k němu dostat, a při prohlídce se u řečeného Lišáka potom našla
stříbrná tabatěrka se jménem majitele vyrytým na víčku. Tento
pán, s přispěním soudního adresáře vypátraný a v tu chvíli také
v síni přítomný, odpřisáhl, že tabatěrka je jeho a že ji minulého
dne pohřešil ihned, jakmile se vymotal z tlačenice shora zmíněné.
Rovněž on včera v davu zpozoroval mladého pána, který se obzvlášť
rázně strkal a hrnul kupředu, a tím mladým pánem je obžalovaný,
kterého vidí před sebou.
„Máš nějakou otázku, hochu, co by ses rád svědka zeptal?“ pravil
soudce.
„Tak hluboko se nepokořím, abych se snížil k nějakejm hovorům
s ním,“ odpověděl Lišák.
„Nemáš vůbec nic, co bys k tomu řekl?“
„Neslyšíš, že se tě Jeho Milost ptá, jestli k tomu máš co říct?“ tázal
se žalářník nemluvného Lišáka a rýpl ho loktem.
„Prosím za prominutí,“ řekl Lišák a zvedl roztržitou tvář. „To ste
adresoval jako mně, dobrý muži?“
„Tak skrz naskrz zlotřilýho prezenta jsem ještě v životě neviděl,
Vaše Milosti,“ poznamenal zřízenec s úšklebkem. „Tak teda řekneš
něco, frajírku jeden?“
„Ne,“ odpověděl Lišák, „tady ne, anžto tady se jeden spravedlnosti
nedovolá a mimoto můj vobhájce zrovna dneska snídá s místopředsedou Dolní sněmovny. Ale budu k tomu mít co říct jinde, a stejně
tak i von, a stejně tak i móc početnej a váženej kruh mejch známejch,
až budou tyhle talárové tady litovat, že se vůbec narodili nebo že se
nedali vod svejch lokajů pověsit na vlastní věšák, než je ty dneska
ráno pustili z domu ven, aby tady se mnou hráli takovýhle fígle. Já “
„Nuže! Je plně usvědčen!“ přerušil ho zapisovatel. „Odveďte ho!“
 417 
„Tak pojď,“ řekl žalářník.
„No jo, pudu, už jdu!“ odpověděl Lišák a dlaní si uhlazoval klobouk. „Jo, jo (k soudcům), ten poděšenej kukuč vám není nic platnej,
já vás šanovat nebudu, žádný milosrdenství, ani co by se za nehet
vešlo! Tohle si vodskáčete vy, holoubkové  nechtěl bych bejt ve
vaší kůži ani za nic! Teď bych nešel na svobodu, i kdybyste přede
mnou padli na kolena a prosili mě. Hej, vodtáhněte mě do lapáku!
Vodveďte mě!“
S těmito posledními slovy se nechal Lišák za límec vyvést; celou
cestu, než se dostal na dvůr, přitom vyhrožoval, že z případu udělá
parlamentní aféru, a potom se velice radostně a samolibě cenil
žalářníkovi do tváře.
Když Noe viděl, jak ho žalářník zavřel o samotě do malé cely,
vrátil se co nejrychleji na místo, kde se rozešel s mladým pánem
Batesem. Tam musel chviličku počkat, než se k něm Čódl připojil,
neboť řečený mladý pán se moudře střežil ukázat, dokud se ze svého
chráněného úkrytu sám opatrně nerozhlédl po ulici a nepřesvědčil
se, že ve stopách jeho nového přítele nejde žádná všetečná osoba.
Oba potom pospíchali společně zpátky, aby panu Faginovi přinesli potěšující zvěst, že Lišák dělá své výchově všechnu čest a že
si zakládá skvělou pověst.
 418 
Kapitola čtyřicátá čtvrtá
Nadchází čas, kdy Nancy má dostát slibu danému Róze Maylieové,
ale nezdaří se jí to
Přes sebevětší zběhlost ve všemožných praktikách lsti a přetvářky
nemohla milá Nancy zcela skrýt účinek, jakým na její mysl působilo
vědomí kroku, který učinila. Měla na paměti, že ji jak prohnaný žid, tak
i surový Sikes běžně zasvěcují do plánů, které před všemi ostatními
jinak pečlivě tají, v plné důvěře, že je naprosto spolehlivá a nezavdává
nejmenší důvod kpodezření. Ale přesto, jak ničemné to byly plány, jak
bezohlední byli jejich původci, a jak trpké chovala city k židovi, který
ji krok za krokem zaváděl stále hlouběji a hlouběji do propasti zločinu
a bídy, odkud nebylo vyváznutí, mívala někdy chvíle, kdy i vůči němu
pociťovala jisté slitovné výčitky, aby ho snad její odhalení neuvrhlo do
železných kleští, kterým již tak dlouho uniká, a aby nakonec nepadl 
jakkoli štědře si takový osud zaslouží  právě její rukou.
To však bylo pouhé bludné těkání mysli, neschopné se plně
odpoutat od starých společníků a vzpomínek, třebaže způsobilé
se upnout na jeden cíl a odhodlané nedat se od něho odvrátit jakýmikoli ohledy. Strach o Sikese by pro ni býval mocnější pohnutkou,
aby couvla, dokud ještě byl čas; ale vymínila si přece, že Róza bude
její tajemství přísně střežit, neprozradila ani nejslabší stopu, která
by mohla vést k jeho vypátrání, a kvůli němu dokonce i odmítla
vysvobození ze všeho hříchu a bídy, které ji obklopují  a co mohla
udělat víc? Její odhodlání je pevné.
Třebaže všechny její duševní zápasy končily tímto závěrem,
neúprosně se jí vracely na mysl ustavičně znovu a znovu a také
zanechávaly své stopy. Už za těch několik málo dní pobledla a pohubla. V některých chvílích byla úplně nevšímavá ke všemu, co se
 419 
kolem ní děje, ani se slůvkem neúčastnila hovorů, při kterých by ji
dříve bývalo slyšet nejvíc. Jindy se zase smála bez veselosti a vedla si hlučně, ač to nemělo příčinu ani smysl. A ještě jindy  často
hned v příštím okamžiku  seděla v němém a skleslém zadumání
s hlavou podepřenou o ruce, a již jen samo úsilí, s jakým se z toho
vždycky probírala, prozrazovalo nápadněji než všechny ty příznaky,
že ji něco tísní a že se její myšlenky zabývají věcmi velice odlišnými
a dalekými od těch, které právě přetřásají její společníci.
Byla neděle večer a zvon na nejbližším kostele začal odbíjet celou.
Sikes a žid spolu vedli hovor, ale ustali a poslouchali. Děvče zvedlo oči
z nízké stoličky, na které se choulilo, a zaposlouchalo se také. Jedenáct.
„Ještě hodina a je půlnoc,“ řekl Sikes, vytáhl roletu, podíval se ven
a potom se zase vrátil na své místo. „A že je tma jako v ranci! Tohle
je noc na práci jak šitá.“
„Ja, ja, Bille!“ přikývl Fagin. „Hrozná škoda, Bille, že zrovinka
nemáme žádnou dost políčenou, milánku.“
„To máš zas pro jednou pravdu,“ odsekl nevrle Sikes. „Ukrutná
škoda  vo to větší, že jsem zrovna v náladě.“
Fagin si vzdychl a malomyslně potřásl hlavou.
„Musíme pak ten promeškanej čas dohonit, až zas celej kšeft
řádsky rozpumpujem! Nic lepšího nevím,“ dodal Sikes.
„To je správná řeč, milánku,“ přikývl Fagin a odvážil se ho poplácat po rameni. „To mi dělá moc dobře, tohle slyšet.“
„No jen když ti to dělá dobře!“ zvolal Sikes. „Budiž ti přáno!“
„Ha, ha, ha!“ rozesmál se Fagin, jako by se mu už i jen tak malým
ústupkem ulevilo. „Dneska už to jste zase vy, Bille! Celej vy!“
„Jenže já se tak necejtím, když mi ten svůj scvrklej pařát plácneš
na rameno, tak ho sundej,“ řekl Sikes a shodil židovu ruku.
„Dělá vás to nervózním, Bille  připadá vám to, jako kdyby vás
drapli šnůrové, ja?“ řekl Fagin, rozhodnutý se neurazit.
„Připadá mi to, jako kdyby mě drapnul sám ďas,“ odsekl Sikes.
„Druhej člověk s takovým ksichtem jako tvůj ještě po světě neběhal,
 420 
leda snad tvůj táta, a tomu se podle mýho touhle dobou ty jeho
vyglajchovaný zrzavý fousy už nejspíš škvařej, ledaže se rohatej
vůbec nevobtěžoval přes nějakýho tátu a zplodil tě rovnou sám 
a že bych se tomu ani za mák nedivil!“
Fagin ponechal tuto poklonu bez odpovědi; místo toho zatáhl
Sikese za rukáv a ukázal prstem na Nancy, která využila předcházející rozmluvy k tomu, aby si nasadila klobouk, a nyní právě zamířila
ke dveřím pokoje.
„Hej, Nancy!“ křikl Sikes. „Kampak, holka, kam tak pozdě v noci?“
„Ne daleko.“
„Co je tohle za vodpověď?“ opáčil Sikes. „Kam jdeš?“
„Povídám, ne daleko.“
„A já povídám kam?“ utrhl se Sikes. „Slyšíš mě?“
„Nevím kam,“ odpověděla dívka.
„Tak to teda vím já,“ prohlásil Sikes, spíš že ho posedla umíněnost,
než že by vskutku měl nějakou vážnou námitku proti tomu, aby si
dívka šla, kam se jí líbí. „Nikam. Sedni si.“
„Není mi dobře. Říkala jsem ti to už předtím,“ vysvětlovala dívka.
„Potřebuju se nadejchnout vzduchu.“
„Tak vystrč hlavu z vokna,“ odsekl Sikes.
„To je málo“ bránila se dívka. „Potřebuju čerstvý vzduch, venku
na ulici.“
„Tak ho teda mít nebudeš,“ odpověděl Sikes a s tímto rozhodným
ujištěním se zvedl, zamkl dveře, vytáhl klíč, strhl dívce klobouk
z hlavy a hodil ho nahoru na starou almaru. „Tak,“ řekl lupič, „a teď
hezky vostaneš, kde jseš, slyšíš?“
„Taková maličkost jako klobouk mě nemůže zadržet,“ pravila
dívka a neobyčejně zbledla. „Co tím chceš docílit, Bille? Víš vůbec,
co děláš?“
„Jestli vím, co  no ne!“ rozkřikl se Sikes a otočil se k Faginovi.
„Musela se pominout, jináč by se přece se mnou nevopovážila
takhle mluvit.“
 421 
„Ty mě ještě doženeš, že provedu něco zoufalýho,“ reptala dívka
a přitiskla si přitom obě ruce na ňadra, jako by chtěla čirou silou
potlačit nějaký prudký výbuch. „Pusť mě, slyšíš  hned mě pusť 
okamžitě!“
„Ne!“ štěkl Sikes.
„Řekněte mu, Fagine, aby mě pustil. Radím mu to. Bude to pro něj
lepší. Slyšíš mě?“ křičela Nancy a dupla si.
„Jestli tě slyším?“ opáčil Sikes a otočil se na židli čelem k ní. „No
bodeť! A jestli tě budu slyšet eště půl minuty, tak tě pes rafne pod
krkem, že ti to vřeštění krapet zatrhne! Co to do tebe vjelo, mrcho
jedna? Co je to s tebou?“
„Pusť mě,“ pravila dívka náhle velice vážně. Potom si sedla na
podlahu přede dveřmi a pokračovala: „Pusť mě, Bille  nevíš, co
děláš. Opravdu nevíš. Jen na hodinku  prosím tě  prosím!“
„Ruce i nohy si dám useknout, jednu po druhý,“ rozeřval se Sikes
a popadl ji surově za rameno, „jestli se ta holka podle mýho dočista
nezbláznila. Vstaň!“
„Až jestli mě pustíš  až jestli mě pustíš  dřív se nehnu  nehnu!“ vřískalo děvče. Sikes ji chviličku číhavě pozoroval, až se
mu naskytne vhodná příležitost, potom jí náhle sevřel obě ruce,
a třebaže se cestou bránila a s ním rvala, odvlekl ji do přilehlé
světničky, kde si sám sedl na lavici, dívku strhl na židli a násilím
ji na ní držel. Střídavě se snažila vyškubnout a hned zas žadonila,
dokud neodbila půlnoc, a potom, unavená a vyčerpaná, zanechala
všeho dalšího úsilí dosáhnout svého. S výstrahou, podloženou četnými kletbami, aby se už nepokoušela tu noc dostat ven, ji Sikes
nechal o samotě, aby se vzpamatovala, kdy jí bude libo, a vrátil se
opět k Faginovi.
„Fuj!“ odfrkl si bytař a stíral si z obličeje pot. „Sakramentsky
divná holka, to svět neviděl!“
„Ja, to máte recht, Bille,“ přitakal zamyšleně Fagin. „To máte docela recht.“
 422 
„Co myslíš, proč že si to asi tak umanula, že dneska musí ven?“
ptal se Sikes. „No povídej, měl bys ji znát líp než já. Co to znamená?“
„Asi rapl  nejspíš ženskej rapl, milánku.“
„No nejspíš, asi jo,“ zavrčel Sikes. „Myslel jsem, že jsem ji už zkrotil, ale vyvádí pořád stejně jako dřív.“
„Hůř,“ připomněl Fagin hloubavě. „Nikdy jsem ji ještě neviděl
takhle řádit  pro takovou maličkost.“
„Já taky ne,“ potvrdil Sikes. „Má myslím ještě v krvi šprk tý horečky, co  a nechce to z ní ven, he?“
„Dost možná.“
„Jestli to do ní ještě někdy vjede, tak jí pustím krapet žílou, ani
nebudu vobtěžovat doktora,“ pravil Sikes.
Důrazným přikývnutím projevil Fagin s touto léčebnou procedurou naprostý souhlas.
„Když jsem ležel na hřbetě jako lazar, tak se ve dne v noci vode
mě nehnula  a ty, jaká už jseš bestie falešná, ses mi koukal na hony
vyhnout,“ mudroval Sikes. „Taky jsme celej ten čas třeli bídu s nouzí
a já myslím, že ji to tak nebo jinak ztejralo a ztrhalo  a že když tady
byla tak dlouho zavřená, má z toho teď tohle škubání, hm?“
„To je vono, milánku,“ přisvědčil žid šeptem. „Ale pšt!“
Jen ta slova vyřkl, objevila se opět dívka a posadila se zase na
své dřívější místo. Oči měla naběhlé a červené, kolíbala se dopředu
a dozadu a pohazovala hlavou  a po chviličce propukla v smích.
„No ne, teď to zas pro změnu bere z druhýho konce!“ zvolal Sikes
a se svrchovaným úžasem pohlédl na svého společníka.
Fagin mu pokynem hlavy naznačil, aby si jí prozatím dál nevšímal, a v několika minutách zapadla dívka do svého obvyklého
pokojného chování. A jakmile pak Sikesovi pošeptal, že už se není
co bát, že by to na ni přišlo znova, chopil se Fagin klobouku a popřál
mu dobrou noc. Když přešel světnici, ještě se u dveří zastavil, ohlédl
se a zeptal se, jestli by mu mohl někdo po těch tmavých schodech
posvítit.
 423 
„Posviť mu po schodech,“ poručil Sikes, mezitímco si nacpával
dýmku. „Byla by to škoda, aby si zlámal vaz sám a připravil čumily
vo podívanou. Běž mu svítit.“
Nancy šla se svíčkou za staříkem a svítila mu ze schodů. Když
sešli až do chodby, položil si Fagin prst na rty, přistoupil docela
těsně k dívce a řekl šeptem:
„Na, co je to, Nancy, milánku?“
„Co je co?“ opáčila dívka stejně tiše.
„Na, příčina všeho tohohle,“ odpověděl Fagin. „Jestli ten tam“  tu
namířil vyzáblým ukazováčkem nahoru  „je na tebe tak zlej (je to
surovec, Nanny, bestie surová), proč ho tedy ne “
„No co?“ vydechla dívka, když Fagin uťal řeč s ústy téměř na jejím
uchu a s očima upřenýma do očí jejích.
„Teď to prozatím nechme. Promluvíme si vo tom jindy. Máš ve
mně přítele, Nanny  spolehlivýho přítele. Mám potřebný prostředky, nenápadný a tajný. Kdyby ses chtěla pomstít těm, co s tebou
jednají jako se psem  jako se psem, a hůř než se psem, protože
tomu von někdy sleví  tak přijď ke mně, milánku. Povídám, přijď
ke mně. Toho znáš akorát od včerejška, chviličku, ale mě už dávno,
Nanny.“
„Vás znám dobře,“ odpověděla dívka bez nejmenší stopy nějakého citového vzrušení. „Dobrou noc.“
Když se jí Fagin pokusil položit ruku na zápěstí, uhnula mu, ale
pevným hlasem znovu řekla dobrou noc, jeho poslední pohled před
odchodem kvitovala chápavým přikývnutím a zavřela za ním dveře.
Fagin kráčel k domovu úporně zabraný do úvah, které se mu
honily hlavou. Připadl na myšlenku  nikoli na základě toho, co se
právě odehrálo, ač i to jeho domněnku jen ještě potvrzovalo, nýbrž
pomalu a postupně  že Nancy, přesycená lupičovou surovostí, pojala náklonnost k nějakému novému příteli. Její změněné chování,
opětovné vycházky na osamělé toulky, poměrná lhostejnost k zájmům tlupy, pro kterou kdysi hořela takovým zanícením, a k tomu
 424 
navrch její zoufalá touha odejít toho večera v určitou hodinu
z domu, to všechno onu domněnku jen podporovalo a měnilo ji,
aspoň v jeho očích, téměř v jistotu. Předmět tohoto nového zalíbení
nebyl mezi jeho žoldáky. S takovou pomocnicí, jako je Nancy, by byl
cenným přírůstkem, a proto si ho musí (tak rozumoval Fagin) bez
meškání zajistit.
A dalo se dosáhnout ještě jiného cíle, a černějšího. Sikes věděl
příliš mnoho a jeho lotrovské úštěpky nehryzly Fagina o nic méně
proto, že svá poranění skrýval. To děvče musí vědět, dobře vědět,
jestli mu dá vale, že nikdy nebude jistá před jeho vztekem a že si ho
Sikes určitě vyleje  až do zpřerážení hnátů nebo snad i ukrácení
života  až na předmětu její nejnovější záliby. „Trošku jí domluvit,“
pomyslil si Fagin, „a není nic pravděpodobnějšího, než že si dá říct,
aby mu namíchala. To už ženské udělaly kolikrát  i horší věci, aby
dosáhly podobnýho cíle. Tak bych toho nebezpečnýho padoucha,
toho chlapa, co tolik nenávidím, vodklidil z cesty  na jeho místo
získal jinýho  a můj vliv na tu holku, podepřenej vědomostí o jejím
zločinu, by byl neomezenej.“
Takové úvahy táhly Faginovi hlavou během krátké přestávky, po
kterou seděl v lupičově světnici sám; a především s těmi zřeteli na
mysli využil příležitosti, která se mu potom naskytla, aby si oněmi
úryvkovitými narážkami, které při rozchodu nadhodil, děvče oťukal.
Neprojevila sebemenší překvapení ani nepředstírala, že nemůže
pochopit, co on myslí. Děvče mu očividně rozumělo. To její pohled
při rozchodu prozradil.
Ale co jestli se úkladu o Sikesovo bezživotí zalekne a couvne od
něj? A to je přece jeden z hlavních cílů, kterého je třeba dosáhnout.
„Jak bych jen,“ přemýšlel Fagin, mezitímco se šoural k domovu,
„svůj vliv na ni zvýšil? Čím bych svou moc nad ní posílil?“
Takové mozky vynalézavostí jen srší. Co kdyby z ní ani nemámil přímé doznání, ale dal ji hlídat, a až vypátrá předmět její nové
pozornosti, kdyby jí pohrozil, že jestli se nepropůjčí jeho plánům,
 425 
celou historii prozradí Sikesovi (ze kterého má nemalý strach)?
Nemohl by si její povolnost zajistit tak?
„To jistě,“ řekl si Fagin téměř nahlas. „Potom se mi neodváží odmítnout. Za nic na světě, za nic na světě! Už to je hotové. Všechny
prostředky mám po ruce a hned je taky nasadím. Já tě ještě dostanu!“
Zlověstně se ohlédl a zahrozil pěstí dozadu k místu, kde zanechal zlosyna smělejšího, a mezitímco šel svou cestou dál, hrabal se
kostnatýma rukama ve faldech svého hadrnického hábitu a pevně
žmoulal v hrsti látku, jako by to byl nenáviděný nepřítel, kterého
každým stiskem prstů drtí.
 426 
Kapitola čtyřicátá pátá
Fagin pověří Noema Claypola tajným posláním
Druhý den ráno byl stařík brzo na nohou a netrpělivě čekal, až se
objeví nový kumpán, a ten se po otálení, které se zdálo nekonečné,
posléze také ukázal a s dravou chutí se vrhl na snídani.
„Boltere,“ začal Fagin, když si ke stolu přitáhl židli a posadil se
naproti Morrisi Bolterovi.
„No co, tady jsem,“ opáčil Noe. „Vo co jde? Jenom na mně nechtějte,
abych něco dělal, dokavad se nenajím. To je tady u vás jedna velká
chyba. Nikdá si nedopřejete dost času k jídlu.“
„Můžete přece mluvit přitom, jak jíte, ne?“ namítl Fagin a ze samé
hloubi srdce proklínal hltavost svého vzácného mladého přítele.
„To jo, mluvit můžu. Ještě mi líp chutná, když mluvím,“ řekl Noe
a ukrojil si obludný krajíc chleba. „Kde je Karolína?“
„Pryč,“ pravil Fagin. „Poslal jsem ji dneska ráno s tou druhou
holkou ven, protože jsem chtěl, abysme byli spolu sami.“
„Hm!“ zabručel Noe. „Škoda, že jste jí neporučil, aby dřív udělala
pár topinek s máslem. No co! Tak povídejte. To mě rušit nebude.“
Po pravdě se zdálo zbytečné nějak tuze se bát, že by ho mohlo
rušit cokoli, neboť se očividně usadil k jídlu s odhodláním vykonat
řádný kus práce.
„Pěkně jste si včera vedl, milánku,“ řekl Fagin. „Báječně! Šest
šilinků a devět a půl pence hned první den! Tyhle čábata, to bude
váš zlatej důl.“
„A nezapomeňte dodat  tři korbele a jedna mlíčná bandaska,“
připamatoval pan Bolter.
„Ne, ne, milánku, nezapomínám. Ty korbele byly vopravdu geniální kousek, ale ta bandaska, to byl hotovej majstrštyk.“
 427 
„Na začátečníka myslím docela slušnej vejkon,“ poznamenal pan
Bolter samolibě: „Korbele jsem stáhnul ze stojánků na sušení a ta
bandaska stála opuštěná před jednou hospodou. Napadlo mě, že by
v tom dešti mohla zrezavět nebo nastydnout, víme, chm? Ha, ha, ha!“
Fagin dělal, jako by se mohl smíchy potrhat, a pan Bolter, když
se dosyta vysmál a několikerým důkladným ukousnutím první
velekrajíc chleba s máslem odpravil, hned si posloužil dalším.
„Potřebuju, Boltere,“ začal Fagin a naklonil se k němu přes stůl,
„abyste pro mě udělal nějakou prácičku, milánku  prácičku, co
vyžaduje velkou pozornost a opatrnost.“
„Jářku,“ opáčil Bolter, „ne abyste mě strkal do nějakýho nebezpečí,
nebo mě znova posílal na některou tuhle policejní stanici. To mi
nepásne, to teda ne  a taky vám to hned povídám.“
„V tomhle není nejmenší nebezpečí  ani stín, ani špetička,“ řekl
žid. „Jenom potřebuju stopovat jednu ženskou.“
„Starou?“ tázal se pan Bolter.
„Mladou,“ odpověděl Fagin.
„To bych teda uměl docela dobře, to jo,“ prohlásil Bolter. „Byl
jsem na špehování koumes jedna radost, už když jsem byl ve škole.
A proč ji mám stopovat? Snad ji nemám “
„Nic jí neuděláte, jenom mi musíte říct, kam chodí, s kým se stýká,
a jestli to bude možný, taky co povídá  pamatovat si ulici, jestli to je
ulice, nebo dům, jestli to je dům  a přijít mi potom vyřídit všechno,
co se vám podaří vyzvědět.“
„Co mi za to dáte?“ zeptal se Noe, postavil koflík na stůl a dychtivě
pohlédl svému zaměstnavateli do tváře.
„Jestli to provedete dobře, milánku, tak libru. Jednu libru,“ řekl
Fagin v touze vzbudit u něho co možná největší zájem o naznačenou práci. „A tolik jsem ještě co živ nedal za žádnej úkol, kde se
nedalo čekat, že si to mnohonásobně vynahradím.“
„Kdo to je, ta ženská?“ zeptal se Noe.
„Jedna naše.“
 428 
„I sákryš!“ zvolal Noe a ohrnul nos. „Asi jí moc nevěříte, co?“
„Ale našla si nějaký nový přátele, milánku, a já musím vědět, co
je to zač,“ odtušil Fagin.
„Rozumím,“ přisvědčil Noe. „Jenom proto, abyste měl to potěšení
se s nima poznat, jestli to jsou slušný lidi, viďte? Ha, ha, ha! Hraju
s váma, beru to!“
„To já věděl hned!“ zvolal Fagin, úspěchem svého návrhu rozjařený.
„To se ví, to se ví,“ dodal Noe. „Kde je ta ženská? Kde na ni mám
čekat? Kam mám jít?“
„To všechno, milánku, ještě ode mě uslyšíte. V patřičnou chvíli
vám ji ukážu,“ řekl Fagin. „Zatím buďte jenom pořád připravenej
a všechno ostatní nechte na mně.“
Ten večer i příští a ještě příští proseděl špeh. Plně obutý a vymóděný ve svém formanském kostýmu, hotov na první Faginúv
pokyn vyrazit. Tak uplynulo šest večerů  šest dlouhých, únavných
večerů  a pokaždé přišel Fagin domů se zklamanou tváří a úsečně
oznámil, že ještě nepřišel čas. Sedmého večera se vrátil dřív a s takovou radostí, že ji nedokázal utajit. Byla neděle.
„Dneska jde ven,“ řekl Fagin, „a sázím se, že na tu pravou adresu,
protože celej den byla sama a ten mužskej, co se ho tak bojí, nepřijde domů dřív než až hodně pozdě k ránu. Pojďte se mnou. Honem!“
Noe vyskočil, aniž řekl jediné slovo, protože žid se jen tetelil
rozčilením tak prudkým, že nakazil i jeho. Pokradmu vyšli z domu
a potom pospíchali klikatým bludištěm ulic, až konečně stanuli
před hospodou, ve které Noe poznal tutéž, kde přenocoval v den
svého příchodu do Londýna.
Bylo už po jedenácté hodině a dveře byly zamčené. Ale když
Fagin tlumeně hvízdl, tichounce se otočily v pantech. Bezhlučně
vstoupili a dveře se za nimi zase zavřely.
Fagin a mladý žid, který jim otevřel, se neodvažovali téměř ani
šeptnout a nahrazovali slova němohrou; tak ukazovali Noemovi
 429 
na tabulku skla ve zdi a posunky ho vyzvali, aby si vylezl nahoru
a prohlédl si osobu ve vedlejší místnosti.
„To je ta ženská?“ zeptal se šeptem stěží hlasitějším než dech.
Fagin kývnutím přisvědčil.
„Nevidím jí dost dobře do vobličeje,“ zašeptal Noe. „Kouká se dolů
a svíčka stojí za ní.“
„Počkejte tam,“ přikázal mu šeptem Fagin. Potom dal znamení
Barneymu a ten se vzdálil. Vzápětí vstoupil mladý žid do vedlejší
místnosti a pod záminkou, že přichází očistit knot, postavil svíčku na vhodné místo a pak promluvil na děvče a tím ji přiměl, aby
zvedla hlavu.
„Teď ji vidím,“ zajásal špeh.
„Zřetelně?“
„Poznal bych ji mezi tisícem.“
Chvatně sestoupil, protože dveře zadní místnosti se otevřely
a dívka vycházela. Fagin ho zatáhl za malou přepážku, zataženou
závěsem, a oba zadržovali dech, zatímco procházela sotva na krok
od místa jejich úkrytu a vyšla dveřmi, kterými oni prve vstoupili.
„Ks!“ sykl mladík, který držel dveře. „Už!“
Noe si vyměnil pohled s Faginem a hnal se ven.
„Doleva,“ huhňavě zašeptal mladík, „dejte se vlevo a držte se na
druhý straně.“
Noe poslechl a ve světle luceren zahlédl postavu odcházející
dívky už pěkný kousek před sebou. Přiblížil se k ní pouze na tolik,
na kolik pokládal za opatrné, a držel se na protější straně ulice, aby
mohl pozorovat její počínání. Dvakrát třikrát se nervózně ohlédla
a jednou se dokonce zastavila a nechala přejít dva muže, kteří jí
šli těsně v patách. Zdálo se, že s přibývající vzdáleností jí přibývá
i odvahy a že jde krokem pořád pevnějším a ráznějším. Špeh udržoval stále stejnou vzdálenost mezi ní a sebou a sledoval ji, oči z ní
nespustil.
 430 
Kapitola čtyřicátá šestá
Nancy dodrží schůzku
Hodiny na kostelích odzváněly tři čtvrtě na dvanáct, když se na
Londýnském mostě objevily dvě postavy. Jedna, která se nesla svižným a rychlým krokem, byla postava ženy; dychtivě se kolem sebe
rozhlížela, jako by pátrala po nějakém očekávaném zjevu; druhá
postava patřila muži, který se ploužil v nejhlubším stínu, jaký se
kde našel, a kus za ženinými zády přizpůsoboval svůj krok jejímu;
zastavoval se, když se zastavila ona, a jakmile znovu vykročila, kradl
se zase opatrně dál, ale nikdy se nedal v zápalu stíhání strhnout
k tomu, aby rychlejší chůzí vzdálenost mezi nimi zmenšil. Takto
přešli most z břehu middlesexského na surreyský, když tu se žena,
zjevně výsledkem svého úzkostlivého zkoumání ostatních chodců
zklamaná, otočila ke zpáteční cestě. Byl to náhlý obrat, ale přesto
muže, který ji sledoval, nezastihl v okamžiku nestřeženém, neboť
ihned uskočil do jednoho z výklenků, které lemují mostní pilíře,
nahnul se přes balustrádu, aby svou postavu lépe schoval, a nechal
ženu po protějším chodníku přejít. Když byla asi stejně daleko napřed jako předtím, nenápadně vyklouzl a opět ji sledoval. Téměř
uprostřed mostu se zastavila. Muž se zastavil také.
Byla velice tmavá noc. Celý den bylo počasí nevlídné a v tu hodinu a na tom místě byl velmi slabý ruch. Pokud se vůbec nějaký
chodec ukázal, spěchal rychle kolem a jak ženu, tak muže, který ji
nespouštěl z očí, s velkou pravděpodobností ani neviděl, ale určitě si jich blíže nevšiml. Jejich vzhled nebyl tak pozoruhodný, aby
přitahoval všetečné pohledy oněch nuzných obyvatelů Londýna,
kteří se v tu noc v honbě za nějakým studeným průjezdem nebo
doupětem bez dveří, kde by složili hlavu, náhodou vydali přes most
 431 
na druhou stranu; oba stáli mlčky, nepromluvili na nikoho, kdo šel
kolem, a nikdo nepromluvil na ně.
Nad řekou visela mlha a barvila do ruda červenou zář ohňů,
které hořely na člunech a bárkách zakotvených u jednotlivých
přístavních ramp, a kreslila šeré budovy na březích ještě temnější
a nezřetelnější. Po obou stranách se z nepřeberného shluku střech
a štítů těžce a chmurně zvedala stará učouzená skladiště a přísně se
mračila na vodu tuze černou, aby mohla zrcadlit jejich neforemné
obrysy. Věž starého kostela svatého Salvátora i štíhlou špici Svatého
Manguse, pradávných obřích strážců starobylého mostu, bylo v kalném šeru vidět; ale les lodních stožárů pod mostem a hustě rozseté
špice kostelních věží nahoře se vesměs téměř zraku ztrácely.
Dívka se několikrát nepokojně prošla kousek sem a tam  stále
pod bedlivým dohledem svého skrytého hlídače  až konečně těžký
zvon na Svatém Pavlu zaduněl hranu opět jednomu dni. Na hustě
zabydlené město se snesla půlnoc. Na palác i sklepní brloh, na vězení i blázinec, na komnaty smrti, zdraví i nemoci, na strnulou tvář
mrtvoly i poklidný spánek dítěte  na to všechno dolehla půlnoc.
Od posledního úderu neuplynuly ani dvě minuty, když malý
kousek od mostu z nájemného kočáru vystoupila mladá dáma, provázená šedovlasým pánem, a jen povoz propustila, zamířila rovnou
na most. Sotvaže se nohou dotkli jeho chodníku, dívka sebou škubla
a ihned jim spěchala vstříc.
Ubírali se pomalu kupředu a rozhlíželi se po způsobu lidí, kteří
chovají nějakou velmi nepatrnou naději, jejíž splnění je málo pravděpodobné, když vtom se k nim znenadání přitočila nová společnice. S výkřikem překvapení se zarazili, ale ihned všechen podiv
zdusili, neboť přesně v témž okamžiku těsně kolem nich prošel  ba
přímo se o ně otřel  nějaký muž v oděvu venkovana.
„Tady ne,“ řekla spěšně Nancy, „tady se s vámi bojím mluvit.
Pojďte odsuď  pryč z veřejné ulice  třeba tamhle pod ty schody!“
 432 
Sotva vyhrkla ta slova a napřáhla ruku směrem, kterým si přála,
aby s ní šli, venkovan se ohlédl, hrubě se jich zeptal, cože zabírají
celý chodník, a kráčel svou cestou dál.
Schody, k nimž dívka ukázala, byly ony, které na surreyském břehu a na téže straně mostu, kde stojí kostel svatého Salvátora, vedou
až do řeky jako schody přistávací. A k nim si také nepozorovaně
pospíšil muž, který měl vzezření venkovana, a jen co v krátkosti
obhlédl terén, pustil se po nich dolů.
Řečené schody jsou částí mostu a skládají se ze tří oddílů. Hned
u paty druhého oddílu, jdeme‑li dolů, končí kamenná zeď po levé
straně ozdobným opěrným pilastrem, čelem obráceným k Temži.
V tom místě se dolejší stupně rozšiřují, takže zajde‑li někdo za tento
rohový pilíř, zůstává samozřejmě neviditelný pro každého jiného
na schodech, pokud je ten nad ním, byť jen o stupeň výš. Venkovan
se chvatně rozhlédl, když došel až sem; a protože vhodnější kout
k ukrytí nikde neviděl a protože voda byla s odlivem opadlá a místa kolem habaděj, vklouzl bokem za roh a se zády přitisknutými
k čtverhrannému pilíři čekal  v plné důvěře, že níž ti lidé nesestoupí, a i kdyby se mu nepovedlo vyslechnout, co povídají, že je může
bezpečně sledovat dál.
Tak zdlouhavě se vlekl čas v té osamělé končině a tolik dychtil
špeh prohlédnout pohnutky schůzky tak odlišné, než jakou podle
Faginovy nápovědi očekával, že již kolikrát udělal za celou věcí
v duchu kříž a namlouval si, že se buďto zastavili příliš vysoko nad
ním, nebo že se se svou tajemnou rozmluvou uchýlili na nějaké
docela jiné místo. Už už chtěl ze svého úkrytu vystoupit a vrátit
se nahoru na ulici, když vtom zaslechl šum kročejů a hned vzápětí
i hlas téměř těsně u svého ucha.
Přitiskl se ke zdi napjatý jak struna a téměř bez dechu pozorně
poslouchal.
„Tohle je už dost daleko,“ pravil hlas, který zřejmě patřil onomu
pánovi. „Nedovolím, aby tato mladá dáma šla o krok dál. Málokdo
 433 
by vám asi byl tolik důvěřoval a sotva by s vámi šel i takhle daleko,
ale vidíte, že jsem ochoten vašemu vrtochu vyhovět.“
„Mému vrtochu?“ zvolal hlas dívky, kterou večer sledoval. „Jste
opravdu ohleduplný, pane. Mému vrtochu! No buďsi, vždyť na tom
nesejde.“
„Tak proč tedy,“ pronesl pán tónem již vlídnějším, „jaký můžete
mít důvod, že jste nás zavedla na tohle podivné místo? Proč jsem si
s vámi nesměl promluvit tam nahoře, kde je světlo a kde se přece
sem tam něco hne, místo abyste nás zavlekla do tohohle tmavého
a mrtvého kouta?“
„Už jsem vám to přece řekla,“ odpověděla Nancy, „tam že se
s vámi bojím mluvit. Nevím, čím to je,“ dodala dívka a zachvěla se,
„ale mám dnes večer v sobě takový strach a hrůzu, že sotva stojím
na nohou.“
„Strach z čeho?“ zeptal se pán hlasem, jako by mu jí bylo líto.
„Ani dohromady nevím,“ odvětila dívka. „Kdybych já to věděla!
Hrozné představy smrti a rubášů jedna krev, a strach, že jsem celá
jen hořela, jako bych stála v ohni, to na mě chodilo celý den. Vzala
jsem si večer knížku, abych si ukrátila dlouhou chvíli, a to samé mi
zase vyskakovalo mezi řádky.“
„Fantazie,“ podotkl chlácholivě pán.
„Žádná fantazie,“ ohradila se dívka chraplavým hlasem. „Přísahám,
že jsem na každé stránce té knihy viděla a velkými černými písmeny
napsáno ‚rakev‘  jo, viděla, a večer přešli na ulici s jednou blízko
kolem mě.“
„To přece není nic neobyčejného,“ namítl pán. „já už potkal rakev
často.“
„Ale opravdovou,“ opáčila dívka. „Jenže tahle nebyla.“
V dívčině chování bylo něco tak neobvyklého, že skrytému posluchači naskakovala husí kůže, když ji slyšel takto hovořit, a krev mu
stydla v žilách. Co živ ještě nepocítil větší úlevu, než když uslyšel
líbezný hlas mladé dámy, jak dívku prosí, aby se uklidnila, že se
 434 
nesmí takovým strašlivým přeludům poddávat, aby jim. nakonec
nepropadla.
„Mluvte s ní vlídně,“ obrátila se mladá dáma na svého společníka.
„Chuděra! Zdá se, že to potřebuje.“
„Vidět mě to vaše povýšené pobožné panstvo, jaká jsem teď tady
před vámi, tak zvedlo nos a kázalo mi o věčném ohni a zatracení!“
zvolala dívka. „Ach drahá paní, proč nejsou takoví, co se vydávají za
vyvolence boží, k nám bídným ubožákům tak laskaví a přívětiví jako
vy, která byste se svým mládím a krásou a vším, co oni už dávno
ztratili, mohla být spíš trošku pyšnější než o tolik pokornější?“
„Ba!“ přisvědčil pán. „Když se modlí Turek, umeje si napřed
pořádně tvář a obrátí ji k východu  a tihle solidní lidé, když se
tolik naotírali o svět, až si z tváře setřeli všechen úsměv, se s nemenší pravidelností obracejí k nejtemnější straně nebes. Kdybych
měl volit mezi mohamedánem a farizejem, tak vždycky raděj toho
prvního!“
Ta slova podle všeho platila mladé dámě a pán je možná pronesl
s úmyslem poskytnout Nancy dost času, aby se mohla vzpamatovat.
Po kratičké přestávce se pak obrátil na děvče.
„Minulou neděli jste tady večer nebyla,“ pravil.
„Nemohla jsem přijít,“ odpověděla Nancy. „Drželi mě násilím.
Nepustili mě.“
„Kdo vás držel?“
„Ten, co jsem o něm už povídala tuhle mladé dámě.“
„Snad vás nikdo nepodezíral, že byste s někým udržovala nějaké
styky v té věci, kvůli které jsme sem dnes přišli? Doufám, že ne?“
tázal se starý pán.
„Ne,“ potvrdila dívka a zavrtěla hlavou. „Ale není to pro mě jen
tak lehké dostat se od něj, když zrovna neví, kam jdu. Nebyla bych
mohla tenkrát vůbec za dámou přijít, kdybych mu nebyla namíchala
opium, než jsem odešla.“
„Probudil se, než jste se vrátila?“ zeptal se pán.
 435 
„Neprobudil. A taky mě z ničeho nepodezírá  ani on, ani žádný
jiný z nich.“
„Dobře,“ řekl pán. „A teď poslouchejte, co vám povím.“
„Dávám pozor,“ přihlásila se dívka, když se na okamžik odmlčel.
„Tato mladá dáma,“ začal pán, „sdělila mně a několika dalším přátelům, ve všem všudy naprosto spolehlivým, co jste jí pověděla při
té návštěvě skoro před čtrnácti dny. Přiznám se vám, že jsem dnes
zprvu měl pochybnosti, jestli vám mám věnovat bezvýhradnou
důvěru, ale teď jsem pevně přesvědčený, že můžu.“
„To můžete,“ potvrdila dívka vážně.
„Opakuju, že o tom jsem pevně přesvědčený. A abych vám dokázal, že jsem ochotný vám důvěřovat, povím vám bez obalu, že
to tajemství, ať už to je co chce, hodláme z toho jistého Monkse
vypáčit hrozbami. A jestli  jestli “ pravil pán, „se nám ho nepodaří
dopadnout, nebo i když ho dopadneme, jestli se nám ho nepodaří
donutit, k čemu chceme, pak nám musíte vydat toho žida.“
„Fagina?“ zvolala dívka a zděšeně uskočila.
„Ano, toho nám pak musíte vydat,“ opakoval pán.
„To neudělám! To neudělám! Nikdy!“ zaříkala se dívka. „Třeba je
to vtělený ďábel, a třeba na mě býval horší než ďábel, tohle nikdy
neudělám.“
„Neuděláte?“ opáčil pán tónem, jako by byl na takovou odpověď
plně připraven.
„Nikdy!“ stála na svém dívka.
„Povězte mi proč.“
„Za první z toho důvodu,“ odpověděla dívka pevně, „co tady dáma
už zná a podpoří mě v tom  vím, že bude při mně, protože mi to
slíbila. A mimoto ještě z toho dalšího důvodu, že třeba vedl tak
špatný život, já vedla špatný život taky. Je nás víc, co už dlouho
jdeme společně stejnou cestou, a já nevpadnu do zad těm, co mohli 
každý z nich  vpadnout do zad mně, ale neudělali to, ať jsou jak
chtěj špatní.“
 436 
„Pak tedy,“ pravil pán chvatně, jako by tohle býval cíl, kterého
se od počátku snažil dosáhnout, „vydejte do mých rukou Monkse
a ponechte mi, abych si to s ním vyřídil po svém.“
„Co jestli vyzradí druhé?“
„Pro ten případ vám slibuji, že jestli z něho vymáčkneme pravdu,
tím že pro nás taky celá věc končí. V Oliverově krátké historii jsou
jistě okolnosti, které by bylo trapné tahat na oči veřejnosti, a jestli
si jednou vynutíme pravdu, mají všichni náš generální pardon.“
„A jestli ne?“ nadhodila dívka.
„Pak,“ pokračoval pán, „toho Fagina nevydáme do rukou spravedlnosti bez vašeho souhlasu. V takovém případě bych vám myslím byl
schopen uvést důvody, které by vás pohnuly, abyste k tomu svolila.“
„Slibuje mi to tady dáma?“ zeptala se dívka.
„Slibuji,“ přisvědčila Róza. „Máte moje poctivé a upřímné slovo.“
„Nedoví se nikdy Monks, odkud to všechno máte, co víte?“ tázala
se dívka po krátké pomlce.
„Nikdy,“ odpověděl pán. „Všechny vědomosti proti němu uplatníme tak, aby to nadosmrti ani netušil.“
„Odmalička lžu a žiju mezi samými lháři,“ pravila dívka po další
chvilce mlčení, „ale vám chci věřit.“
Když se jí od obou dostalo ujištění, že tak může učinit bez obav,
pustila se hlasem tak tichým, že slídilovi bylo často zatěžko pochytit i jen smysl jejích slov, do líčení, jak se jmenuje a kde leží
hospoda, odkud toho večera přišla se stínem špeha v patách. Podle
rytmu, v jakém se tu a tam odmlčovala, to vypadalo, jako by si
pán chvatně poznamenával některé informace, které mu podává.
Když důkladně vysvětlila místní poměry, jakož i polohu stanoviště,
odkud se dá hospoda nejlíp hlídat, aby člověk nevzbudil pozornost,
a v který večer i hodinu tam Monks nejčastěji chodívá, na chvíli se
zamyslila  podle všeho za tím účelem, aby si v paměti výrazněji
oživila jeho rysy a zevnějšek.
 437 
„Je to velký člověk,“ začala nanovo dívka, „statný, ale ne tlustý 
má plíživou chůzi, a když jde, ustavičně se ohlíží přes rameno, hned
na jednu stranu a hned zas na druhou. Na to nezapomeňte, protože
má hluboko zapadlé oči  o tolik hlouběj než kdo jiný, že byste ho
mohli poznat hnedle už jen podle toho. Pleť má tmavou, stejně
jako vlasy a oči, ale třeba mu nemůže být víc než šesta osmadvacet,
má obličej scvrklý a ztrhaný. Rty má často celé modré a zohavené
rankami od zubů, protože mívá příšerné záchvaty a někdy si i ruce
kouše a hryže si je až do krve  proč jste sebou škubnul?“ podivila
se dívka, když náhle uťala řeč.
Pán odpověděl, jaksi chvatně, že o tom vůbec neví, že by sebou
byl škubl, a požádal ji, aby pokračovala.
„Tohle tady,“ pravila dívka, „jsem zčásti vytáhla z jiných lidí v tom
domě, co jsem vám jmenovala, protože sama jsem ho viděla dohromady jenom dvakrát, a poobakrát byl zakuklený v široké pláštěnce.
To je myslím všechno, co vám můžu říct, podle čeho byste ho poznali. Ale počkejte“ dodala ještě. „Na hrdle, tak vysoko, že kousek
mu je vidět pod nákrčníkem, když otočí hlavu, má “
„Nápadnou červenou skrvnu jako po spálení nebo opaření?“
zvolal pán.
„Jak to víte?“ vyhrklo děvče. „Vy ho znáte?“
Mladá dáma překvapeně vykřikla a na několik vteřin mezi nimi
zavládlo takové ticho, že neviděný posluchač zřetelně slyšel jejich
dech.
„Myslím, že ano,“ přerušil pán mlčení. „Podle vašeho popisu
bych ho znát měl. Uvidíme. Je mnoho lidí neobyčejně si podobných.
Nemusí to být zrovna ten váš.“
Když se s líčenou lhostejností vyjádřil v tomto smyslu, popošel
o krok o dva blíž k ukrytému špehovi, jak ten poznal z nenadálé
zřetelnosti, s níž slyšel pána zašeptat: „Musí to být on!“
„Nuže,“ pravil a zamířil  tak se aspoň podle zvuku zdálo  opět
zpátky na své předešlé místo, „prokázala jste nám nesmírně cennou
 438 
službu, mladá ženo, a rád bych, aby z toho pošlo něco dobrého také
pro vás. Čím bych vám mohl prospět?“
„Ničím,“ odpověděla Nancy.
„To jistě není vaše poslední slovo,“ namítl pán hlasem, jehož důrazná laskavost by byla dojala i srdce mnohem tvrdší a zatvrzelejší.
„Jen přemýšlejte. A povězte mi.“
„Ničím, pane,“ opakovala dívka s pláčem. „Ničím mi nemůžete
pomoct. Pro mě už není naděje, jsem ztracená.“
„Sama ji od sebe odvrhujete,“ pokračoval pán. „Minulost pro
vás až dodnes byla jedna bezútěšná pustina ustavičného marnění
mladých sil a plýtvání těmi nedocenitelnými poklady, které stvořitel dává do vínku jen jednou a nikdy je již neuděluje podruhé,
ale pro budoucnost vám naděje zbývá. Neříkám, že je v naší moci
poskytnout vám klid srdce a mysli, protože toho musíte nabýt jedině vlastním usilováním, ale opatřit vám pokojný útulek buďto
v Anglii, nebo kdybyste se bála zůstat zde, tedy v některé cizí zemi,
je nejenom v mezích našich možností, ale i naším nejtoužebnějším
přáním. Postarám se, že dřív než svitne ráno, dřív než s prvním
zábleskem denního jasu procitne tahle řeka, budete tak naprosto
mimo veškerý dosah svých dřívějších druhů a zanecháte po sobě
takovou prázdnotu bez sebemenší stopy, jako kdyby se po vás
v tomhle okamžiku slehla země. No tak! Nerad bych viděl, abyste
se vrátila i jen na slovíčko k některým ze svých bývalých společníků,
nebo i jen jedinkrát pohlédla na některé to staré oblíbené doupě,
nebo i jen vdechla ten vzduch, který je pro vás učiněný mor a smrt.
Opusťte to všechno, dokud je čas a máte příležitost!“
„Teď už si jistě dá říct,“ zvolala mladá dáma. „Podívejte, už váhá!“
„Obávám se, že ne, má drahá,“ namítl pán.
„Ne, pane, neváhám,“ potvrdila dívka po krátkém zápase. „Jsem
k svému dosavadnímu životu přikovaná. Hnusí se mi teď a nenávidím ho, ale nemůžu se od něj odpoutat. Nejspíš jsem už zašla moc
daleko, než abych se mohla vrátit  a přece zase nevím, protože
 439 
kdybyste se mnou byl takhle mluvil před nějakým časem, byla bych
to odbyla s posměchem. Ale,“ řekla a chvatně se rozhlédla, „už zas
na mě padá ten strach. Musím jít domů.“
„Domů!“ opakovala po ní mladá dáma se silným důrazem na tom
slově.
„Ano, paní, domů,“ přisvědčila dívka. „Do takového domova, jaký
jsem si prací celého života vystavěla. Ale rozlučme se. Budou mě
třeba hlídat a ještě mě někdo uvidí. Jděte! Jděte! Jestli jsem vám
prokázala nějakou službu, nežádám za to nic jiného, než abyste ode
mě odešli a nechali mě samotnou, ať si můžu jít po svém.“
„Je to marné,“ pravil s povzdechem pán. „Možná že opravdu
ohrožujeme její bezpečnost, když tady otálíme. Třeba jsme ji už
teď zdrželi déle, než počítala.“
„Ano, ano,“ naléhala dívka, „už jste mě zdrželi dlouho.“
„Ach,“ zvolala mladá dáma, „jak jen může život toho nebohého
stvoření skončit!“
„Jak?“ opětovala po ní dívka. „Podívejte se před sebe, paní. Podívejte se na tu černou vodu. Kolikrát čtete o takových, jako jsem
já, že skočí do řeky a nenechají po sobě živou duši, co by jí na nich
záleželo nebo co by po nich uronila slzičku. Může to trvat ještě léta,
nebo to přijde za pár měsíců, ale k tomu nakonec dospěju i já.“
„Tak, prosím vás, nemluvte,“ opáčila mladá dáma s pláčem v hlase.
„Nikdy se o tom vůbec nedoslechnete, drahá paní, a Bůh vaše uši
před takovými hrůzami chraň!“ odpověděla dívka. „Dobrou noc!
Dobrou noc!“
Pán se otočil k odchodu.
„Tuhle peněženku, vezměte si ji!“ zvolala mladá dáma. „Udělejte
mi to k vůli, abyste v hodince nouze nebo tísně měla něco v záloze.“
„Ne!“ odmítla dívka. „Neudělala jsem to pro peníze. Aspoň to
vědomí mi dopřejte. A přeci  dejte mi něco svého, co jste sama
nosila, ráda bych měla něco  ne, ne, prsten ne  rukavice nebo
kapesník  něco, co si můžu schovat na památku, že to bývalo vaše,
 440 
laskavá paní. To ano. Jste anděl, zaplať vám to pánbůh! Dobrou noc!
Dobrou noc!“
Dívčino prudké rozrušení i strach, aby nevyšlo najevo něco, co
by ji vystavilo hrubostem a násilnostem, zřejmě pána ponoukly, aby
ji nechali samotnou, jak si žádala. Bylo slyšet ohlas vzdalujících se
kroků a hlasy utichly.
Obě postavy, mladé dámy a jejího průvodce, se krátce nato vynořily na mostě. Na temeni schodů se zastavily.
„Pst!“ zvolala mladá dáma a napjala sluch. „Nevolala? Zdálo se mi,
že jsem slyšela její hlas.“
„Ne, má zlatá,“ odpověděl pan Brownlow a smutně se zahleděl
dozadu. „Ani se nehnula  a nehne se, dokud nebudeme pryč.“
Róza Maylieová ještě otálela, ale starý pán si protáhl její ruku
pod paždím a s mírným nátlakem ji odváděl. Sotvaže zmizeli, svezla
se dívka téměř v celé délce na jeden z kamenných stupňů a hořkým
pláčem dala průchod všemu bolu svého srdce.
Po chvíli se zvedla a nejistými a potácivými krůčky vystoupila na
ulici. Užaslý špeh zůstal ještě několik minut bez hnutí na svém stanovišti, a když se potom četnými obezřelými pohledy kolem dokola
přesvědčil, že je opět sám, vylezl pomaličku z úkrytu a pokradmu
a ve stínu zdi se stejným způsobem, jakým sestoupil, zase vrátil na
most.
Jakmile se Noe Claypole doplížil až nahoru, několikrát opatrně
vykoukl, aby se ujistil, jestli ho nikdo nepozoruje, a potom vyrazil
jako šipka, a co mu nohy stačily, upaloval zpátky k židovu domu.
 441 
Kapitola čtyřicátá sedmá
Osudné následky
Bylo asi dvě hodiny před rozedněním, ona doba, kterou lze v jeseni
roku právem zvát nejhlubší nocí; doba, kdy ulice jsou tiché a pusté,
kdy se zdá, jako by spaly i samy zvuky a kdy nevázanost a zhýralost již dovrávoraly domů ke snění. V této hodině klidu a ticha
seděl Fagin ve svém starém doupěti s tváří tak zrůzněnou a bledou
a s očima tak červenýma a podlitýma, že vypadal spíš jako nějaký
ohyzdný přízrak povstalý z mokrého hrobu a trýzněný zlým duchem než jako člověk; a bděl.
Choulil se u studeného krbu zabalený ve staré roztrhané dece
a s obličejem otočeným k dohořívající svíčce, která stála na stole
vedle něho. Pravou ruku měl zdviženou ke rtům, a jak si v hlubokém
zamyšlení okusoval dlouhé černé nehty, odhaloval v kolozubých
dásních několik tesáků, jaké by byly líp slušely psu nebo kryse.
Na slamníku na zemi ležel rozvalený Noe Claypole a tvrdě spal.
K němu chvílemi stařík na okamžik zaměřil oči a pak je zase znovu
upřel na svíčku, která svým dlouhým ohořelým knotem, přehnutým
téměř dolů, i horkým lojem, stékajícím v sedlých kapkách na stůl,
byla jasným svědectvím, že se v myšlenkách obírá něčím jiným.
A také že ano. Hořkost z toho, že se mu zhatil jeho znamenitý
plán; nenávist k dívce, která se opovážila paktovat s cizími lidmi;
naprostá nedůvěra v upřímnost jejího odmítnutí ho vydat; trpké
zklamání nad tím, že ztratil možnost pomsty na Sikesovi; strach
z odhalení a zničení a ze smrti; a vražedný vztek vším tím jitřený  takové zběsilé úvahy, stíhající v těsném sledu a prudkém víru
jedna druhou, se honily Faginovi mozkem, zatímco ho v srdci hlodal
kdejaký zlovolný nápad a nejčernější úmysl.
 442 
Tak seděl, aniž i jen o poznání změnil pozici nebo sebeslaběji
projevil, že vůbec vnímá čas, dokud jeho bystrý sluch zřejmě neupoutaly kročeje na ulici.
„Konečně,“ zahučel a otřel si suché a horečnatě rozpálené rty.
„Konečně!“
Jen domluvil, ozvalo se tiché zacinkání zvonku. Vyšoural se
po schodech ke dveřím a vzápětí se vrátil v doprovodu muže až
po bradu zakukleného, který nesl pod paží ranec. Když se muž
posadil a rozhalil plášť, zjevil zraku hřmotnou postavu Sikesovu.
„Tumáš!“ řekl a položil ranec na stůl. „Ukliď si to a koukej z toho
vytlouct, co můžeš nejvíc. Dalo to ukrutnou fušku; myslel jsem, že
s tím budu hotovej vo tři hodiny dřív.“
Fagin se chopil rance, uložil ho do almárky, zamkl ji a beze slova
se zase posadil. Po celou dobu přitom však ani na okamžik nespustil
oči z lupiče; a když teď seděli u stolu proti sobě, tváří v tvář, upřeně
ho pozoroval se rty tak prudce rozechvělými a s tváří tak změněnou
vzrušením, které v něm bouřilo, že si bytař mimoděk poodtáhl židli
a měřil si ho s výrazem skutečného zděšení.
„Co je?“ rozkřikl se Sikes. „Co se na jednoho máš co takhle koukat?“
Fagin zvedl pravou ruku a třaslavým ukazováčkem zahrozil do
vzduchu; lomcoval jím však vztek tak silný, že pro tu chvíli nebyl
schopen slova.
„Kruci!“ procedil Sikes a s vyplašeným pohledem zašmátral v záňadří. „Von se zbláznil. Musím si tady na sebe dát bacha.“
„Ne, ne,“ ozval se Fagin, jemuž se zatím vrátila řeč. „Ne, Bille 
o vás  o vás tady nejde. Proti vám  proti vám nic nemám.“
„Hm, nemáš, že nemáš?“ opáčil Sikes, ostře se na žida zadíval
a okatě si přendal pistoli do příhodnější kapsy. „To je štístko  pro
jednoho z nás. Kerej to zrovna jsme, na tom nesejde.“
„Musím vám něco říct, Bille,“ zahovořil Fagin a popotáhl si židli
blíž, „a vás to rozvzteklí víc než mě.“
 443 
„Že by?“ odsekl lupič s nevěřícnou grimasou. „Povídej! A koukej
si pospíšit, nebo si Nancy bude myslet, že je se mnou ámen.“
„Ámen?“ opakoval Fagin. „To si už posichrovala.“
S velice zmateným výrazem se Sikes zahleděl židovi do tváře, ale
když z ní žádné uspokojivé vysvětlení této šarády nevyčetl, drapl
ho svou obrovskou tlapou za límec u kabátu, stiskl a zuřivě jím
zatřepal.
„Mluv, slyšíš!“ houkl. „Nebo jestli ne, tak ti brzo dojde dech. Koukej
mluvit a jasně a naplno řekni všechno, co víš. Už ať je to venku, ty
pse jeden prašivá, ven s tím!“
„Co kdyby tenhle kluk, co tady leží “ začal Fagin.
Sikes se otočil směrem, kde spal Noe, jako by si ho předtím nebyl
všiml. „No?“ prohodil a zaujal opět dřívější pozici.
„Co kdyby tenhle kluk tady,“ pokračoval Fagin, „na nás všechny
hadoval  všecko na nás prásknul  že by si nejdřív za tím oučelem
našel ty pravý lidi a potom si s nimi dal někde venku na ulici schůzku, aby jim vypodobnil, jak vypadáme, a aby jim popsal kdejakou
známku, podle který by nás poznali, i barák, kde by nás mohli
nejsnadněji pochytat? Co kdyby udělal všechno tohle a navíc ještě
píchnul něco, co máme v pácu a v čem jsme namočený víc nebo
míň všichni  a kdyby to píchnul docela o svej vůli  ne že by ho
snad byli drapli, že by to z něj byli páčili lstí nebo výslechem, že by
mu to byl nakukal velebníček nebo že by ho k tomu byli dohnali
chlebem a vodou  ale docela o svej vůli, jen aby hověl vlastní libůstce  kdyby se v noci vykrádal ven, aby se sešel s lidma, co na
nás mají zrovna nejvíc spadeno, a hadoval jim? Slyšíte, co povídám?“
zvolal žid s očima planoucíma vztekem. „Co kdyby tohle všechno
udělal, no  co pak?“
„Co pak?“ opakoval Sikes a strašlivě zaklel. „Kdyby eště žil, až
bych přišel, tak bych mu těmahle okovanýma botama rozdupal
lebku na tolik drobků, kolik má vlasů na hlavě.“
 444 
„A co kdybych to udělal já?“ vykřikl Fagin, až skoro zaječel. „Já,
co toho vím tolik a co bych kromě sebe mohl pověsit tolik jinejch!“
„To nevím,“ odpověděl Sikes a už jen při pouhé zmínce o tom zaťal
zuby azbledl. „Asi bych vloretě proved něco, za co by mi navlíkli želízka,
a kdyby mě soudili společně s tebou, tak bych před celým mlejnem na
tebe skočil a před všema lidma bych ti španglema rozmlátil hlavu. To
bych měl takovou sílu,“ hučel lupič a rozehrával přitom svalnatou paži,
„že bych ti rozmačkal palici, jako kdyby ti ji přejel pivovarskej valník.“
„Na, na, jistě?“
„Aby ne!“ zavrčel lupič. „Jen to zkus.“
„Kdyby to byl Čódl  nebo Lišák  nebo Betsy  nebo “
„Všechno jedno, kdo,“ odsekl netrpělivě Sikes. „Ať by to byl, kdo
byl, zatočil bych s ním stejně.“
Fagin se zahleděl pronikavě na lupiče a dal mu znamení, aby byl
zticha; potom se shýbl nad slamník na podlaze a zatřásl spáčem,
aby ho probudil. Sikes se na židli naklonil kupředu a přihlížel s rukama opřenýma o kolena, jako by byl velice zvědavý, k čemu vlastně
všechno to vyptávání a přípravy povedou.
„Bolter, Bolter!  Chudák mládenec!“ dodal Fagin, zdvihl oči jiskřící ďábelským potěšením a hovořil pomalu a s nápadným důrazem.
„Je unavený  unavený od toho, jak dlouho po ní musel číhat  číhat
po ní, Bille.“
„Jak to myslíš?“ zeptal se Sikes a napřímil se.
Místo odpovědi se Fagin znovu naklonil nad spáče a tahal ho,
až se hoch posadil. Když několikrát opakoval jeho přijaté jméno,
protřel si Noe oči, zhluboka si zívl a ospale se rozhlédl kolem.
„Povězte nám to znova  ještě jednou, aby to slyšel taky von,“
pravil žid a při těch slovech ukázal na Sikese.
„Co vám mám povědět?“ tázal se ospalý Noe a nedůtklivě se ošíval.
„Tu věc s Nancy,“ řekl Fagin a chytil Sikese za zápěstí, jako by
mu chtěl zabránit, aby odešel z domu dřív, než vyslechne, co je
zapotřebí. „Stopoval jste ji?“
 445 
„Jo.“
„Na Londýnskej most?“
„Jo.“
„Kde se sešla s dvěma lidma?“
„To sešla.“
„S jedním pánem a dámou, za kterou už předtím jednou sama
o svej vůli šla a co na ní teď chtěli, aby jim vyzradila všechny svoje
společníky a především Monkse, a to taky udělala  a aby ho popsala,
a to taky udělala  a aby jim řekla, v kterým domě se scházíme a kam
chodíme, a to taky udělala  a odkud se dá dům nejlíp pozorovat,
a to udělala taky  a v kterou dobu tam naši lidi chodí, a to udělala
taky: To všechno udělala. To všechno jim pověděla, každičký slovo
bez jediný výhrůžky z jejich strany, bez zareptání  udělala to, nebo
ne?“ křičel Fagin, vzteky napůl šílený.
„Ouplně správně,“ potvrdil Noe, drbaje se ve vlasech. „Zrovna tak
to bylo!“
„Co to říkali vo minulý neděli?“
„Vo minulý neděli?“ opakoval Noe přemítavě. „To jsem vám už
přeci řek prve.“
„Tak ještě jednou! Znova!“ křikl Fagin, ještě pevněji sevřel Sikesovi
zápěstí, a jak druhou rukou zašermoval vysoko ve vzduchu, vyhrkla
mu z úst pěna.
„Ptali se jí,“ řekl Noe, kterému pomalu s tím, jak se probíral, začínalo podle všeho svítat, kdo asi Sikes je, „ptali se jí, proč nepřišla
minulou neděli, jak slíbila. Řekla jim, že prej nemohla.“
„Proč  proč že nemohla? Povězte mu to.“
„Protože ji doma násilím držel Bill  ten mužský, co jim vo něm
povídala už dřív,“ odpověděl Noe.
„Co vo něm říkala ještě?“ křičel Fagin. „Co říkala ještě vo tom
mužským, co jim vo něm povídala už dřív? Povězte mu to, povězte
mu to, povězte mu to.“
 446 
„No, že to pro ni prej není jenom tak lehký dostat se ven, ledaže
von ví, kam vona jde,“ vyprávěl Noe, „a tak tenkrát prvně, co šla
dámu navštívit, mu prej  cha, cha, cha, že mě to rozesmálo, když
to říkala!  do pití namíchala opium.“
„Hrom do pekla!“ zařval Sikes a zuřivě se židovi vyškubl z ruky.
„Pusť mě!“
Když staříka od sebe odmrštil, vyrazil ze světnice a divoce
a vztekle vyletěl do schodů.
„Bille, Bille!“ křičel Fagin a utíkal honem za ním. „Ještě slovo. Jen
slovíčko!“
K tomu slovíčku mezi nimi by nebylo došlo, nebýt toho, že lupič
nebyl s to otevřít domovní dveře; marně na ně vynakládal zbytečnou námahu a láteření, když ho udýchaný žid dohonil.
„Pusť mě ven,“ hulákal Sikes. „Nic mi už neříkej, nebo se neznám.
Pusť mě ven, povídám!“
„Jenom slovíčko si dejte říct,“ naléhal Fagin a nahmátl zámek.
„Nebuďte “
„Co?“ vyhrkl druhý.
„Nebuďte  moc  prudkej, Bille.“
Den se probouzel a bylo už dost světla, aby si oba muži viděli do
tváře. Letmo se jejich oči střetly; oběma v nich planul oheň, v němž
se nebylo možno mýlit.
„Chci říct,“ dodal Fagin, aby dal najevo, že si je vědom, jak teď
už je všechno předstírání zbytečné, „ne prudší, než dovoluje naše
bezpečí. Buďte šikovnej, Bille, ale ne moc zbrklej.“
Sikes na to neodpověděl; pouze trhnutím otevřel dveře, které
Fagin zatím odemkl, a vyřítil se do liduprázdných ulic.
Bez jediné zastávky nebo sebekratší úvahy, bez jediného otočení
hlavy vpravo či vlevo nebo jediného zvednutí očí k obloze či sklopení zraku k zemi, ale s pohledem brutální rozhodnosti upřeným
přímo před sebe a se zuby tak pevně zaťatými, že napjatá čelist mu
div neprotrhla kůži, hnal se lupič bezhlavě svou cestou, aniž šeptl
 447 
jediné slůvko, aniž povolil jediný sval, dokud nedorazil ke dveřím
domova. Tiše si klíčem otevřel dům, lehce vyběhl po schodech,
a když vešel do světnice, zamkl za sebou na dva západy, těžkým
stolem zatarasil dveře a odhrnul záclonu u postele.
Děvče, napůl oblečené, leželo na posteli. Svým příchodem ji probudil ze spaní, neboť se s polekaným pohledem chvatně posadila.
„Vstaň!“ rozkázal muž.
„Ty, Bille? Konečně!“ opáčila dívka s výrazem radosti nad jeho
návratem.
„Já,“ potvrdil muž. „Vstaň!“
Ve světnici hořela svíčka, ale muž ji chvatně vytáhl ze svícnu
a hodil ji pod rošt krbu. Když si dívka všimla časného ranního šírání
za oknem, vstala a chtěla rozhrnout záclonu.
„Nešahej na ni,“ poručil Sikes a rukou zahradil děvčeti cestu. „Na
to, co musím udělat, je světla dost.“
„Bille,“ řekla dívka tichým, polekaným hlasem, „proč se na mě
takhle díváš?“
Lupič chviličku seděl a s rozšířeným chřípím ji pozoroval; prsa
se mu těžce dmula. Potom ji náhle popadl za vlasy a za krk, odvlekl
ji doprostřed světnice, letmým pohledem se podíval ke dveřím
a přitiskl jí svou těžkou ruku na ústa.
„Bille  Bille!“ sípalo děvče a bránilo se vší silou, jakou dává smrtelný strach. „Nebudu křičet  ani volat  opravdu ne  slyšíš?  mluv
přece!  řekni mi, co jsem udělala!“
„Však dobře víš, ty zmije jedová!“ procedil lupič, duse v sobě dech.
„Dneska tě stopovali  slyšeli každý slovo, cos řekla.“
„Pak pro smilování boží ušetři můj život, jako já ušetřila tvůj!“
opáčila dívka a pevně se k němu přivinula. „Bille, můj drahý Bille,
přece nemůžeš mít to srdce, abys mě zabil. Ach, jenom pomysli,
čeho všeho jsem se kvůli tobě vzdala, už jen dnes v noci. Musíš si
najít chvilku na rozmyšlenou a uchránit se tohohle zločinu  nepustím se tě a ty mě nesetřeseš. Bille, Bille, pro boha živého, kvůli sobě,
 448 
kvůli mně, uvaž, než proleješ mou krev! Byla jsem k tobě poctivá,
na mou hříšnou duši, vždycky poctivá!“
Muž se zuřivě namáhal uvolnit si paže; ale dívčiny ruce mu je
svíraly objetím tak pevným, že ať dívkou lomcoval sebevíc, nedokázal je vyškubnout.
„Bille,“ zvolala dívka a snažila se položit si hlavu lupiči na prsa,
„ten pán a ta hodná dáma mi dnes říkali o nějakém domově někde
v cizí zemi, kde bych mohla svůj život dožít v samotě a klidu. Pusť
mě k nim ještě jednou a já je budu na kolenou prosit, aby stejně
dobrotivé slitování měli s tebou. Potom oba odjedem z toho hrozného světa tady a daleko odsud povedem lepší život a zapomenem,
jak jsme žili  leda při modlitbě si na to snad vzpomenem  a nikdy
se už pak neuvidíme. Na pokání není nikdy pozdě  to mi říkali  a já
v to teď věřím  ale potřebujem na to čas  chvilku, chviličku času!“
Lupiči se podařilo vyprostit si jednu ruku a chopit se pistole.
Přes všechen lítý vztek si bleskově uvědomil jistotu, že výstřel by
znamenal okamžité odhalení; udeřil jí tedy dvakrát vší silou, jaké
byl schopen, do zdvižené tváře, která se téměř dotýkala obličeje
jeho.
Dívka zavrávorala a svalila se téměř oslepená krví, která se jí
vyřinula z hluboké otevřené rány na čele. Ale přesto se s námahou
zvedla na kolena, vytáhla ze záňadří bílý kapesníček  památku
na Rózu Maylieovou  a pozdvihla ho v sepjatých rukou tak vysoko k nebi, jak jí chabé síly stačily, a neslyšným šeptem prosila
Stvořitele o slitování.
Na její postavu byl příšerný pohled. Vrah se pozadu dopotácel
ke zdi, zastřel si rukou oči, aby dívku neviděl, popadl silný klacek
a srazil ji k zemi.
 449 
Kapitola čtyřicátá osmá
Sikesův útěk
Ze všech špatných skutků, spáchaných pod záštitou tmy na širé
rozloze Londýna od chvíle, kdy se nad ním sklenula noc, byl tento
zločin nejhorší. Ze všech hrůz, které hnusným pachem otravovaly
ranní vzduch, byla tahle nejohavnější a nejkrutější.
Nad lidnatým městem se v čisté a skvoucí nádheře vyhouplo
slunce  to jasné slunce, které člověku přináší nejen světlo, ale
i nový život a novou naději a svěžest. Pronikalo svými spravedlivými paprsky stejně skrze drahocenné barevné sklo jako skrze okno
zalepené papírem, chrámovou kupolí stejně jako bídnou škvírou.
Osvětlilo i jizbu, kde leželo zavražděné děvče. I tu osvětlilo. Marně
se mu vrah pokoušel zamezit přístup; mocí se vedralo a proudilo
dovnitř. Byl‑li to pohled příšerný za šerého úsvitu, oč hroznější
musil být teď, ve všem tom oslnivém světle!
Lupič se dosud nepohnul  bál se každičkého pohybu. Jednou
se ozval sten a ruka sebou škubla, a tu se zběsilostí znásobenou
děsem udeřil ještě několikrát. Potom přes mrtvolu přehodil houni,
ale myšlenka na její oči a představa, že se po něm otáčejí, byla horší
než je vidět obrácené v sloup, jako by pozorovaly odlesk tratoliště
sedající krve, který se v slunečním světle tetelil a míhal na stropě.
Zase z ní houni strhl. A opět tu byla mrtvola  pouhé tělo a krev, nic
víc  ale jaké tělo a kolik krve!
Škrtl sirkou, rozdělal oheň a strčil klacek do plamenů. Na jeho
konci ulpěl chomáček vlasů a ten vzplanul, seškvařil se v lehounký
troud, a stržen tahem vzduchu, vířivě se vznesl do komína. I to ho
poděsilo; jakkoli byl otrlý. Přesto však držel vražedný nástroj, dokud nepřehořel, a potom ho naložil na uhlí, aby ho oheň strávil celý
 450 
a obrátil v popel. Umyl se a očistil si šaty; některé skvrny se nedaly
odstranit a ty kousky vystřihl a spálil. A ta potřísněná světnice,
všude kolem samá skvrna! I pes měl nohy zbrocené krví.
Po celou tu dobu se ani jednou neobrátil k mrtvole zády, ani na
vteřinku. Když skončil tyto přípravy, zamířil pozpátku ke dveřím;
psa vlekl s sebou, aby si zvíře snad znovu neumazalo nohy a nevyneslo stopy zločinu do ulic. Tiše zavřel dveře, zamkl, vzal si klíč
a vyšel na ulici.
Přešel na druhou stranu a podíval se nahoru na své okno, aby se
přesvědčil, není‑li zvenčí nic vidět. Dosud bylo zatažené záclonou,
kterou chtěla dívka rozhrnout, aby dovnitř vpustila světlo, které
už víckrát neuvidí. Teď leží mrtvá skoro zrovna pod ní, uvědomil
si. Bože, to se to slunce opírá zrovna do toho místa!
Ten pohled trval jen letmý okamžik. Ulevilo se mu, že je z té světnice konečně venku. Hvízdl na psa a rychlým krokem zamířil pryč.
Prošel Islingtonem; vyšlapal na kopeček vHighgate, na němž stojí
kamenný památník Whittingtonův; zatočil dolů směrem kHighgate
Hillu bez jasné představy, proč to dělá a kam má jít; znovu zahnul
doprava, ještě než téměř vůbec začal sestupovat  a potom se
pustil pěšinou přes pole, prošel po okraji kolem Caenského lesa
a tak došel na Hampsteadské vřesoviště. Přešel dolinu, vystoupal
na protější svah, překročil silnici, která spojuje vesnice Hampstead
a Highgate, zamířil po zbývající pláni vřesoviště do polí u North
Endu a na jednom z nich si lehl pod křoví, aby se vyspal.
Ale brzo byl zase vzhůru a na cestě  ne však hlouběji do kraje,
nýbrž po hlavní silnici zpátky k Londýnu  potom se zase obrátil
k venkovu  potom se pustil přes jinou část téže končiny, kterou už
dříve přešel  a potom brousil v polích sem a tam a polehával po
svazích příkopů, aby si odpočinul, a znova zase vyrážel a hledal nějaké jiné místečko, kde si lehnout a odpočinout, a zase se toulal dál.
Kam by se mohl jít trochu najíst a napít, aby to bylo blízko a kde by
nebylo zrovna moc živo? Do Hendonu! To je dobrá končina, ne daleko
 451 
a pro většinu lidí dost z ruky. Tam tedy zaměřil kroky  chvílemi
utíkal a chvílemi se v podivné rožvrácenosti zase loudal hlemýždím
tempem nebo se vůbec zastavil a pro nic za nic otloukal holí z keřů
větve. Když tam však dorazil, připadalo mu, že si ho všichni lidé, které
potkává  i ty malé dětičky na zápražích domů  podezíravě prohlížejí. To mu vzalo odvahu koupit si něco k snědku nebo pití, a obrátil
se tedy zase zpátky, ačkoli už mnoho hodin neměl sousto v ústech,
a znovu zase bloumal po vřesovišti bezradný, kam se vrtnout.
Prochodil krajem dlouhé míle a míle, a přece vždycky došel zase
zpátky na staré místo. Tak minulo ráno i poledne, a den se už skláněl k večeru a on ještě bloumal tam a sem, a nahoru a dolů, a dokola
a dokola, a přece se ustavičně motal kolem stejného místa. Konečně
se odtrhl a pustil se směrem na Hatfield.
Bylo devět hodin večer, když muž, úplně vysílený únavou, a kulhající pes, zchromlý od nezvyklé námahy, zahnuli u vesnického
kostelíka z kopečka, dotrmáceli se úzkou ulicí tiché osady až k malé
hospůdce, jejíž skrovné světlo je dovedlo ke dveřím, a tiše vklouzli
dovnitř. Ve výčepu hořel v krbu oheň a před ním popíjelo několik
čeledínů. Uvolnili cizinci družně místo, ale ten se posadil do nejodlehlejšího koutka a jedl a pil sám, nebo lépe se svým psem, kterému
čas od času hodil ždibek jídla.
Rozhovor sešlosti toho večera shromážděné se stočil na okolní
polnosti a sedláky, a když se vyčerpaly tyto náměty, na věk jistého
starocha, který měl pohřeb minulou neděli; přítomní mladíci ho
považovali za velice starého, kdežto staří o něm zase prohlašovali,
že byl docela mladý  ne starší, řekl jeden bělovlasý dědoušek, než
je on sám  že tu prý mohl dobře pobýt ještě aspoň deset patnáct
let  jen kdyby se byl šetřil, jen kdyby se byl šetřil.
Na hovoru nebylo nic, co by mohlo poutat pozornost nebo vzbudit znepokojení. Lupič ihned zaplatil útratu, a jak tak seděl mlčky
a bez povšimnutí dál ve svém koutě, už tloukl špačky, jen usnout,
když vtom ho z polospánku vytrhl hlučný příchod nového hosta.
 452 
Byla to groteskní figurka, půl kramář a půl mastičkář, který
pěšky obcházel po kraji a prodával brousky, obtahovací řemeny,
břitvy, mýdlo, leštidlo na postroje, léky pro psy a koně, laciné voňavky, kosmetické přípravky a podobné zboží, které nosil všechno
v bedničce připoutané na zádech. Jeho příchod byl pro venkovany
signálem k rozličnému peprnému žertování, které neochablo, dokud se kramář nenavečeřel a neotevřel bedničku se svými poklady,
kdy potom důmyslně dokázal spojit obchod se zábavou.
„A cák je támhlencto, Harry? Ňákej mls?“ zeptal se jeden rozzubený venkovan a ukázal na jakési lisované kostky v jednom koutku.
„Tohle,“ odpověděl kramář a vytáhl jednu kostku, „je neomylný
a nedocenitelný prostředek k odstranění všech možných skvrn,
rezu, špíny, plesniviny, prostě kdejakých fleků, flíčků, fliků a flíčičků, z hedvábí, saténu, plátna, batistu, sukna, krepu, čajku, koberců,
merina, mušelínu, sametu nebo vlny. Skvrny od vína, od ovoce,
od piva, od vody, od barvy, od smůly, zkrátka skvrna jako skvrna,
všecinko zmizí po jediném přetření tímhle neomylným a nedocenitelným prostředkem. Poskvrní‑li si dáma čest, nepotřebuje nic
než spolknout jednu kostku a naráz je čistá jak lilium  anžto je
to jed. Chce‑li totéž dokázat pán, nepotřebuje nic než pozřít jeden
čtvereček, a prokáže to nad veškerou pochybnost  anžto je to
úplně stejně účinné jako kulka z pistole a na chuť je to mnohem
ohavnější, následkem čehož je to taky záslužnější, když to člověk
požije. Kostička za penci, přátelé. Tolik výborných vlastností, a jen
penci za kostičku!“
Dva kupci se přihlásili hned a několik dalších posluchačů zřejmě
ještě váhalo. Kramář to pozoroval a zdvojnásobil proto výmluvnost.
„Tenhle přípravek jde na odbyt rychlej, než se stačí vyrábět,“ pokračoval panáček. „V jednom kuse na něm pracuje čtrnáct vodních
děl a šest parních strojů a jedna galvanická baterie, a ještě ho nedokážou dělat dost rychle, třeba se dělníci tak dřou, až z toho umírají,
to vdovy dostávají hned penzi, dvacet liber ročně na každé dítě,
 453 
s prémií padesát liber na dvojčata. Penci za kostičku! Dvě půlpence
koupí zrovna tolik a čtyři čtvrtpence se přijmou s potěšením. Penci
za kostičku! Skvrny od vína, od ovoce, od piva, od vody, od barvy, od
smůly, od bláta, od krve! Tuhle na klobouku jednoho přítomného
pána vidím skvrnu, a na místě ji vyčistím, dřív než mi stačí poručit
pintu piva.“
„Hej!“ zařval Sikes a vyskočil. „Dejte ho zpátky, kde byl!“
„Vyčistím vám ho, pane,“ odpověděl kramář a mrkl na společnost,
„dřív než si pro něj stačíte přijít přes lokál. Všimněte si, vážené panstvo, té tmavé skvrny na klobouku toho pána, ne větší než troník,
ale tlustší než tolar. Ať je to skvrna od vína, od ovoce, od piva, od
vody, od barvy, od smůly, od bláta nebo od krve “
Dál se už muž nedostal, protože Sikes s příšerným zaklením
převrhl stůl, vytrhl muži klobouk z ruky a vyřítil se z hospody.
V téže rozvrácenosti citů a nerozhodnosti, které se ho po celý
ten den přes všechno jeho úsilí neodbytně držely, pustil se vrah,
jakmile shledal, že ho nikdo nepronásleduje a že ho s největší
pravděpodobností považují za nějakého nevrlého opilce, zpátky
obcí a v ulici spatřil stát dostavník; uhnul z ostré záře jeho luceren
a zrovna vůz míjel, když tu v něm poznal poštu z Londýna a viděl,
že stojí právě u vesnického poštovního úřadu. Téměř najisto věděl,
co přijde; ale stejně přešel na druhou stranu a natáhl uši.
Udveří stál poštovský a čekal na pytel s dopisy. V tu chvíli k němu
zrovna přistoupil nějaký muž, oblečený jako myslivec, a poštovský
mu podal košík, který měl připravený na chodníčku.
„Tumáte něco pro vašich,“ řekl poštovský. „Hola, vy tam uvnitř,
koukejte sebou hodit! Sakramentskej pytel, nebyl hotovej ani předevčírem  takhle to přeci nejde, víme?“
„Něco nového u vás v městě, Bene?“ otázal se myslivec a ustoupil
blíž k okenicím, aby mohl lépe obdivovat koně.
„Ani bych dohromady nevěděl,“ odpověděl poštovský a natahoval
si rukavice. „Obilí krapet stouplo. Taky jsem slyšel něco povídat
 454 
o nějaký vraždě, někde na Špitálskejch polích, ale na to já moc
nedám.“
„Ba ne, je to svatá pravda,“ ozval se nějaký pán, cestující uvnitř,
který vyhlížel z okénka: „A byla to děsná vražda.“
„Doopravdy, pane?“ opáčil poštovský a nedbale zasalutoval.
„Mužskej nebo ženská, smím prosit?“
„Nějaká žena,“ odpověděl pán. „Má se za to “
„Dělej, Bene,“ přerušil je netrpělivě vozka.
„Sakramentskej pytel!“ zaklel poštovský. „Hej, nespíte tam vůbec?“
„Už letím!“ zvolal poštmistr a vyběhl ven.
„Už letím!“ zavrčel poštovský. „No bodejť, zrovna jako letí ta mladá, prachatá, co se do mě zamiluje, jenže nevím kdy. Hej, pomožte
mi.  Hotovo!“
Zahlaholilo několik veselých tónů poštovské trubky a dostavník
mizel v dáli.
Sikes zůstal stát netečně v ulici; zjevně jím hovor, který právě
vyslechl, vůbec nepohnul, ani ho nevzrušoval nějaký prudší cit
než rozpaky, kam se pustit teď. Nakonec se zase vrátil a zamířil po
silnici, která vede z Hatfieldu do St. Albansu.
Šlapal zarytě stále kupředu; ale když nechal obec za zády a samota a tma silnice ho pohltily, pocítil, jak ho začíná obcházet strach
a hrůza a roztřásá ho až do nejhlubšího nitra. Každý zjev před ním,
ať již předmět skutečný nebo jen stín, nehybný nebo pohyblivý, na
sebe bral podobu něčeho strašlivého; ale tyto strachy byly pouhé
nic ve srovnání s pocitem, který ho pronásledoval: že v patách za
ním jde ta strašidelná postava z onoho rána. Docela zřetelně rozeznával ve tmě její stín, doplňoval si její obrys nejnepatrnějšími
podrobnostmi a vnímal toporný a vážný krok, kterým se za ním
zjevně nese. V šelestu listí slyšel šustot jejích šatů a každý závan
větru mu donášel její poslední slabý sten. Když se zastavil, zastavila
se také. Když utíkal, sledovala ho zas  ale neutíkala jako on, což by
bývala úleva, nýbrž plula vzduchem jako mrtvola, nadaná pouhou
 455 
mechanikou pohybu a nesená jakýmsi pomalým truchlivým vánkem, věčně stejným, nikdy neslábnoucím ani nesílícím.
Občas se se zoufalým odhodláním otočil rozhodnut, že tu příšeru
od sebe odežene holí, i kdyby ho měla svým pohledem na místě
usmrtit; ale vlasy se mu ježily na hlavě a krev mu stydla v žilách,
protože mátoha se otočila s ním a stála mu zase v patách. Dopoledne
ji ještě udržel před sebou, ale teď byla za ním  ustavičně za ním.
Sedl si do příkopu a opřel se zády o svah  a cítil, jak přízrak stojí
nad ním a jasně se rýsuje proti chladné noční obloze. Lehl si rovnou
na silnici  téměř sebou hodil naznak. A přízrak mu stál v hlavách
němý, vztyčený a nehybný  živý náhrobek s epitafem psaným krví.
Nikdo ať nemluví o vrazích unikajících spravedlnosti, ani nenadhazuje, že prozřetelnost jistě spí. Jediná předlouhá minuta těchto
trýznivých muk vydala za sterou násilnou smrt.
Na jednom poli, kolem kterého šel, stála kůlna, vhodná za přístřeší na noc. Před vchodem rostly tři vysoké topoly a stínily vnitřek
černou tmou; v jejich korunách kvílel vítr a truchlivě naříkal. Sikes
už prostě nemohl jít dál, dokud zas nepřijde den, a natáhl se tam
tedy blízko u stěny, aby  zakoušel nová muka.
Neboť teď se mu zjevila nová vidina, stejně vytrvalá, ale ještě
strašlivější než ta, které unikl. Z lůna temnoty se vynořily ony
vypoulené oči, tak bezlesklé a tak skelné, že by pohled na ně byl
snáze, snesl ve skutečnosti než ve fantazii  oči samy svítící, ale nic
neosvěcující. Byly jenom dvě, ale byly všude. Když před nimi zavřel
víčka, vyvstal mu obraz jeho světnice se všemi předměty tak dobře
známými  vpravdě i s leckterým, na který by byl zapomněl, kdyby
byl chtěl její zařízení vyjmenovat zpaměti  na svém obvyklém místě. Na svém místě byla i mrtvola a oči měla stejné, jak je viděl, když
se ploužil ze světnice. Vyskočil a vyběhl do pole venku. Postava byla
za ním. Vrátil se zase zpátky do kůlny a znovu se přikrčil k zemi. Ale
ještě než se natáhl, svítily už ty oči zase.
 456 
A tam pak ležel v takové hrůze, jakou nemůže poznat nikdo, než
takový jako on, třásl se na všech údech a z každičkého póru mu
vyrážel studený pot, když tu k němu s nočním větrem náhle dolehl
hluk vzdáleného křiku a vřava zmatených hlasů, dílem zděšených,
dílem udivených. Jakýkoli lidský zvuk na tom pustém místě, třebaže
představoval opravdový důvod k znepokojení, mu byl úlevou. Při
pomyšlení, že mu hrozí osobní nebezpečí, znovu nabyl síly a energie; rázem se vymrštil a vyběhl ven na volný vzduch.
Celá širá obloha se zdála v jednom plameni. S deštěm jisker šlehaly ohnivé vlny vysoko k nebi, převalovaly se jedna přes druhou,
prosvětlovaly vzduch na míle kolem a hnaly oblaka dýmu směrem
k místu, kde stál. Křik nabýval na síle, jak se k vřavě přidávaly stále
nové hlasy, a nyní již jasně rozeznával volání „Hoří!“, promísené
řinčením poplašného zvonce, dunivými dopady těžkých předmětů
a praskotem plamenů, hned olizujících nějakou novou překážku,
hned zas vyrážejících vysoko do vzduchu, jako by se tou potravou
byly posílily. Jak tak stál a přihlížel, hluk rostl. Byli tam lidé  muži
i ženy  světlo, ruch. Bylo to pro něj jako nový život. Vyrazil kupředu  rovnou, cesta necesta  o překot se řítil trním a hložím a skákal
přes plot i příkop stejně zběsile jako jeho pes, který se s ostrým
a pronikavým štěkotem hnal před ním.
Dorazil k požáru. Polooblečení lidé pobíhali divoce z místa na
místo; jedni se pokoušeli ze stájí vyvléct poděšené koně, druzí
vyháněli ze dvorů a chlévů dobytek a jiní v dešti prskajících jisker
a hroutících se řeřavých trámů vynášeli z hořících stavení náklady
břemen. Za otvory, které ještě před hodinou zahrazovaly dveře
a okna, bylo vidět moře rozběsněných plamenů  ohnivou propast,
nad níž se kymácely zdi a kácely se do ní; roztavené olovo a železo,
do běla rozžhavené, se lilo na zem. Ženy a děti vřískaly a muži si
hlučným pokřikem a povzbuzováním dodávali navzájem odvahy.
Řinkot stříkaček a prskání a sykot vody, tryskající na planoucí dřevo,
strašlivou vřavu jen ještě zvyšovaly. Také Sikes křičel, až chraptěl,
 457 
a utíkaje před vzpomínkami i sám před sebou, vrhl se do nejhustší
mely.
Míhal se té noci hned sem, hned tam; hned pumpoval u stříkačky,
hned se zas honil dýmem a plameny, ale ani na okamžik se neustal
zaměstnávat vždycky právě tam, kde bylo nejvíc hluku a nejvíc
lidí. Běhal po žebřících nahoru a dolů, po střechách stavení, přes
podlahy, které se pod jeho váhou prohýbaly a třásly, míhal se za
clonou padajících cihel a kamenů, byl prostě všude, kde velký požár
zuřil; ale jeho život jako by chránily čáry  vyvázl bez škrábnutí
i bez modřiny, nepoznal únavu ani trapnou myšlenku, dokud znova
nesvitlo ráno na to, co zbývalo, dým a zčernalé trosky.
Jen však toto divoké vzrušení opadlo, hned na něj zase, s desateronásobnou silou, znovu dolehlo strašlivé vědomí spáchaného zločinu. Podezíravě se rozhlížel, protože lidé kolem něho spolu hovořili
v hloučcích, a on se bál, že je předmětem jejich řečí. Pes uposlechl
výmluvného pokývnutí prstem a oba se tiše kradli pryč. Procházel
kolem jedné stříkačky, kde sedělo několik mužů, a ti na něj zavolali
a zvali ho na jídlo, kterým se právě posilovali. Vzal si od nich kus chleba a masa, a když si přihýbal piva, zaslechl jejich hovor; byli to zrovna
hasiči z Londýna a rozprávěli o vraždě. „Prej utek do Birminghamu,“
povídal jeden, „ale voni ho chytěj, žádný strachy, protože už se rozjely
hlídky a do zejtra do večera zalarmujou celej kraj.“
Pospíchal tedy pryč a šlapal a šlapal, až únavou téměř padal; tu si
pak v úvozové cestě lehl a spal dlouho, ale trhaně a neklidně. Potom
zas putoval dál, na vážkách, a nerozhodný a tísněný strachem před
další osamělou nocí.
A tu náhle pojal zoufalé rozhodnutí: vrátí se zpátky do Londýna.
„Tam si může člověk aspoň s někým promluvit,“ uvažoval. „A je
to taky dobrá schovávačka. Po týhle stopě, co vede na venek, je
ani nenapadne, že by mě mohli čapnout tam. Proč bych se nemoh
tejden nebo dva dekovat, a vymáčknout z Fagina mergle? A až ho
uhranu, uject do Frankrajchu? Kruci, to si risknu!“
 458 
Bez meškání se zařídil podle této okamžité pohnutky, a vybíraje
si nejméně používané cesty, nastoupil svou zpáteční pouť s odhodláním, že někde blízko před Londýnem setrvá až do soumraku
v úkrytu a teprve pak oklikou vklouzne do města a pospíší si rovnou
do oné čtvrti, kterou si zvolil za cíl.
Ale co pes? Jestli rozeslali nějaký popis jeho osoby, jistě nezapomněli na to, že chybí i pes a pravděpodobně že zmizel s ním. To by
mohlo vést k jeho dopadení, až bude v londýnských ulicích. Rozhodl
se tedy, že psa utopí, a jak kráčel dál, rozhlížel se po nějakém rybníku; cestou zdvihl těžký kámen a zavázal ho do cípu šátku.
Mezitímco konal tyto přípravy, dívalo se zvíře svému pánovi do
tváře; ať už pudově vytušilo, jaký je asi jejich účel, nebo byl‑li snad
postranní pohled, kterým lupič zvíře pozoroval, mračnější než jindy,
ploužilo se ještě trochu víc než obvykle, šouralo se pomaleji a krčilo
se. Když se pán na pokraji jedné tůně zastavil, ohlédl se a zavolal,
zůstal pes stát jako přikovaný.
„Neslyšíš, že tě volám? Deš sem!“ rozkřikl se Sikes.
Zvíře přiťapkalo blíž jen čirou silou zvyku; ale když se Sikes shýbl,
aby mu uvázal šátek kolem krku, pes přidušeně zavrčel a uskočil
dozadu.
„Deš sem!“ zařval lupič.
Pes vrtěl ocasem, ale nehnul se z místa. Sikes uvázal stahovací
smyčku a znovu ho zavolal.
Pes popošel kupředu, opět zacouval, na okamžik strnul, bleskem
se otočil a uháněl pryč, co mu nohy stačily.
Muž na něj několikrát zahvízdal a pak se posadil a čekal, doufaje,
že se pes vrátí. Ale pes se neukazoval, a tak muž nakonec znovu
nastoupil svou pouť.
 459 
Kapitola čtyřicátá devátá
Monks a pan Brownlow se konečně setkají.
Jejich rozhovor a zpráva, která ho přeruší
Začínalo se už smrákat, když pan Brownlow vystoupil před dveřmi
svého domu z drožky a tiše zaklepal. Jakmile se dveře u domu otevřely, vyhoupl se z vozu statný muž a postavil se po jedné straně
stupátka, mezitímco druhý muž, který až dosud seděl na kozlíku,
slezl rovněž a stoupl si po druhé straně. Na pokyn pana Brownlowa
pomohli zevnitř třetímu muži, vzali ho mezi sebe a chvatně ho dovedli do domu. Tento třetí muž byl Monks.
V témž seskupení stoupali beze slova do schodů a pan Brownlow,
který šel v čele, vkročil před nimi do nádvorního pokoje. U dveří
této místnosti se Monks, který vyšel do patra se zřejmou nechutí,
náhle zastavil. Oba muži pohlédli tázavě na starého pána, jako by
čekali na jeho další příkazy.
„Dobře zná druhou možnost,“ pravil pan Brownlow. „Jestliže se
bude zdráhat nebo jen hne prstem jinak, než co mu nakážete, vyvedete ho na ulici, zavoláte si na pomoc policii a mým jménem ho
obviníte ze zločinného jednání.“
„Jak se opovažujete takhle o mně mluvit?“ utrhl se Monks.
„Jak se opovažujete mě k tomu dohánět, mladý muži?“ opáčil pan
Brownlow a pevně mu pohlédl do očí. „Jste snad tak šílený, že byste
chtěl z tohoto domu odejít? Pusťte mu ruce. Prosím, pane! Jste volný,
můžete jít a my půjdeme za vámi. Ale varuju vás při všem, co mi
je nejsvětější a nejnedotknutelnější, že v tom okamžiku, jakmile
vkročíte nohou na ulici, vás dám ihned zatknout za zločin podvodu
a krádeže. Jsem rozhodnut pevně a neochvějně. Jste‑li k témuž
odhodlán vy, pak vaše krev padniž na vaši hlavu!“
 460 
„Na čí příkaz mě tihle ničemové přepadli na ulici a násilně přivedli sem?“ vyjel Monks a pohlédl z jednoho muže, který stál vedle
něho, na druhého.
„Na můj,“ odpověděl pan Brownlow. „Ti mužové jsou v mých službách. Stěžujete‑li si, že jste zbaven svobody  cestou sem jste měl
možnost i příležitost znovu ji nabýt, ale pokládal jste za moudřejší
zachovat klid  opakuji ještě jednou, utečte se o ochranu k zákonu.
Já se rovněž obrátím na zákon; ale až zajdete příliš daleko, než abyste mohl ještě couvnout, nedovolávejte se mé shovívavosti, když moc
bude již převedena do jiných rukou. A neříkejte, že jsem vás srazil
do propasti, do které jste se vrhl sám!“
Monks byl očividně na rozpacích a kromě toho i vylekaný. Váhal.
„Musíte se rozhodnout rychle,“ pravil pan Brownlow s naprostou
pevností a klidem. „Přejete‑li si, abych svá obvinění přednesl veřejně a vystavil vás trestu, jehož míru sice mohu s hrůzou předvídat,
avšak nikoli ovlivnit, ještě jednou opakuji, znáte cestu k tomu.
Nepřejete‑li si to a spolehnete‑li se na mou shovívavost a na milosrdenství těch, kterým jste těžce ublížil, beze slova usedněte na
tuto židli zde. Čeká na vás už celé dva dny.“
Monks zahučel několik nesrozumitelných slov, ale dosud kolísal.
„Musíte se rozhodnout rychle,“ pravil pan Brownlow. „Stačí jediné mé slovo, a druhá možnost je navždycky ta tam.“
Muž ještě stále váhal.
„Nemám chuť vyjednávat,“ pokračoval pan Brownlow, „a jelikož
hájím nejvřelejší zájmy jiných, nemám k tomu ani právo.“
„Není “ tázal se Monks váznoucím hlasem  „není  nějaká střední cesta?“
„Není.“
Monks se úzkostlivým pohledem zadíval na starého pána; ale
když z jeho tváře nevyčetl nic než přísnost a odhodlání, vešel do
pokoje a s pokrčením ramen se posadil.
 461 
„Zamkněte zvenčí dveře,“ přikázal pan Brownlow oběma průvodcům, „a kdybych zazvonil, přijďte.“
Muži uposlechli a nechali druhé dva spolu o samotě.
„Pěkné jednání, pane!“ vyhrkl Monks a odhodil klobouk a plášť.
„Takhle se mnou jedná nejstarší přítel mého otce!“
„Právě proto, mladý muži, že jsem byl nejstarším přítelem vašeho
otce,“ opáčil pan Brownlow  „právě proto, že s ním byly spjaty
naděje a tužby mladých a šťastných let a ono sličné stvoření jeho
krve a rodu, které se už v mládí vrátilo k svému Bohu a mne tu
zanechalo samotného a opuštěného; právě proto, že se mnou klečel,
sám ještě chlapec, vedle smrtelného lůžka své jediné sestry onoho
rána, které kdyby nebesa nebyla usoudila jinak, by z ní bylo učinilo
mou mladou ženu; právě proto, že moje rozervané srdce k němu od
té chvíle věrně lnulo přes všechna jeho trápení i bloudění, dokud
neumřel; právě proto, že mé srdce bylo plné starých vzpomínek
a vztahů a že i pohled na vás ve mně budí dávné myšlenky na něj;
právě to všechno mě vede k tomu, abych s vámi teď jednal mírně 
ano, Edwarde Leeforde, ještě i teď  a rděl se za vaši nehodnost to
jméno nosit.“
„Co s tím má co dělat to jméno?“ namítl druhý muž, který pozoroval vzrušení svého společníka jednak mlčky, jednak se zarputilým
údivem. „Co pro mě to jméno znamená?“
„Nic,“ odpověděl pan Brownlow, „pro vás nic. Ale bylo to jméno
její a i po tom předlouhém čase, jak jsem již dnes starý, ve mně znovu probouzí onen žár a blaho, které mě kdysi rozechvívaly, i když je
přede mnou vyslovil člověk úplně cizí. Jsem velice rád, že jste jméno
změnil  velice  velice rád.“
„To je všechno náramně hezké,“ řekl Monks (abychom se přidrželi
jeho přijatého jména) po delším mlčení, za něhož sebou v zarytém
vzdoru poškubával, kdežto pan Brownlow klidně seděl a rukou si
zakrýval tvář. „Ale co ode mě vlastně chcete?“
 462 
„Máte bratra,“ pravil pan Brownlow, probíraje se ze zadumání,
„bratra, jehož jméno stačilo skoro samo, když jsem k vám na ulici
zezadu přistoupil a pošeptal vám je do ucha, abyste v údivu a znepokojení šel se mnou sem.“
„Žádného bratra nemám,“ ohradil se Monks. „Přece víte, že jsem
byl jediné dítě. Proč mi tady vykládáte o nějakých bratrech? Víte
to stejně dobře jako já.“
„Pozorně poslouchejte, co vím já a vy možná ne,“ pokračoval pan
Brownlow. „Jen chviličku a vzbudím váš zájem. Vím, že jste z žalostného manželství, do kterého vašeho nešťastného otce vehnala
rodinná pýcha a krajně špinavá a malicherná ctižádost, když byl ještě
pouhý chlapec  jako jediný potomek vzešel vy, nejohavnější stvůra!“
„Jen mi nadávejte, mně to nevadí,“ přerušil ho Monks s uštěpačným smíchem. „Víte, jak to bylo, a to mi stačí.“
„Ale také vím,“ pokračoval starý pán, „jaká muka, jakou zdlouhavou trýzeň, nekonečné zoufalství znamenal ten neblahý, nevhodný
svazek. Vím, jak apaticky a malátně vláčel každý z nešťastných
partnerů svoje těžké pouto životem, oběma rodinou otráveným.
Vím, jak chladnou zdvořilost vystřídaly otevřené posměšky; jak
lhostejnost ustoupila nechuti, nechuť nenávisti a nenávist hnusu
a odporu, až konečně společné skřípající pouto přervali a rozešli
se na velkou dálku od sebe; jak si každý odnášel svou zraňující půli
okovů, jejíž nýty nemohlo přehlodat nic než smrt, a v nové společnosti se ji snažili skrýt pod nejveselejší škraboškou, jakou dovedli
nasadit. Vaší matce se poštěstilo brzy zapomenout. Ale vašemu otci
rezavějící půlka pouta rozdírala srdce léta.“
„No, šli od sebe,“ prohodil Monks, „a co má být?“
„Když už byli nějaký čas od sebe,“ odvětil pan Brownlow, „a vaše
matka, cele oddaná rozmařilostem pevninského života, úplně zapomněla na manžela o dobrých deset let mladšího než ona, který
se zmařenými životními vyhlídkami chřadl ve vlasti, našel váš otec
nové přátele. Aspoň tohle jistě už víte.“
 463 
„Vůbec ne,“ řekl Monks, odvrátil oči a poklepával špičkou nohy
o podlahu jako člověk, který hodlá všechno rozhodně popřít. „Vůbec
ne.“
„Vaše chování stejně tak jako vaše činy potvrzují, že jste na to seznámení nejen nikdy nezapomněl, ale ani na ně nepřestal s hořkostí
myslit,“ opáčil pan Brownlow. „Mluvím o době před patnácti roky,
kdy vám nebylo víc než jedenáct let a vašemu otci teprve jedenatřicet  neboť byl, opakuji, pouhý chlapec, když mu otec poručil, aby se
oženil. Musím se vracet k událostem, které vrhají stín na památku
vašeho otce, nebo mi to ušetříte a odhalíte pravdu sám?“
„Nemám co odhalovat,“ ohradil se Monks. „Musíte mluvit dál,
jestli vás to baví.“
„Tedy ti noví přátelé,“ pokračoval pan Brownlow, „byla rodina
jednoho penzionovaného námořního důstojníka, kterému asi půl
roku předtím zemřela žena a zanechala mu dvě děti  měli jich
sice víc, ale ze všech zůstaly naštěstí naživu jen dvě. Obě byly dcery; jedna devatenáctiletá krasavice a druhá ještě pouhé batole asi
dvouleté nebo tříleté.“
„Co je mi do toho?“ odsekl Monks.
„Žili ve venkovské končině,“ pravil pan Brownlow, jako by nebyl
mladíkovu rušivou poznámku vůbec slyšel, „do které váš otec při
svých toulkách zabloudil a kde se nakonec usadil. Seznámení, sblížení, spřátelení následovalo rychle jedno po druhém. Váš otec byl
nadaný jako málokdo. Duchem i zjevem byl pravý obraz své sestry.
Jak ho starý důstojník stále víc poznával, ponenáhlu si ho zamiloval.
Kéž by bylo zůstalo všechno jen při tom! Ale zamilovala se do něho
taky dcera.“
Starý pán se odmlčel; Monks si s očima upřenýma do země kousal rty. Když si toho pan Brownlow všiml, hned zase pokračoval:
„Než uplynul rok, byl váš otec s tou dcerou zasnouben, vážně
zasnouben  jako předmět první, hluboké, vřelé, jediné náklonnosti
nevinné dívky.“
 464 
„Vaše historie je ukrutně dlouhá,“ podotkl Monks a neklidně se
zavrtěl na židli.
„Je to pravdivá historie žalu, strastí a bolesti, mladý muži,“ odvětil
pan Brownlow, „a takové historie už dlouhé bývají; kdyby to byla
historie nezkaleného štěstí a radosti, byla by velice krátká. Konečně
zemřel jeden z bohatých příbuzných, pro kterého byl váš otec obětován, aby posílil jeho zájmy a společenské postavení, jak často
bývají obětováni jiní  to není případ nijak výjimečný  a aby odčinil
utrpení, které jeho vinou na vašeho otce dolehlo, odkázal mu svůj
univerzální lék na všechny bolesti  peníze. Bylo nezbytné, aby se
váš otec okamžitě odebral do Říma, kam se jeho příbuzný kvapně
vypravil hledat zdraví, ale kde zemřel a zanechal své záležitosti
ve velkém nepořádku. Váš otec tedy jel a sám se v Římě smrtelně
roznemohl; jakmile se ta zpráva donesla do Paříže, vaše matka se
ihned rozjela za ním a vás vzala s sebou. Den po jejím příjezdu váš
otec zemřel bez posledního pořízení  bez závěti  takže celé jmění
připadlo jí a vám.“
Při této části páně Brownlowova vyprávění Monks téměř nedýchal a poslouchal s tváří horečně napjatou, třebaže nikoli s pohledem upřeným na vypravěče. Když se pan Brownlow odmlčel,
změnil Monks pozici s vzezřením člověka, kterému se náhle ulevilo,
a otřel si rozpálenou tvář a ruce.
„Cesta vedla vašeho otce přes Londýn, a když jím projížděl, dříve
než odjel do ciziny,“ pokračoval pan Brownlow pomalu a upřeně se
zahleděl mladému muži do tváře, „zastavil se u mne.“
„O tom jsem nikdy neslyšel,“ přerušil ho Monks tónem, který
chtěl zbarvit nedůvěrou, ale z něhož vyznívalo spíš nepříjemné
překvapení.
„Zastavil se u mě a kromě několika jiných věcí si u mě nechal
obraz  podobiznu, kterou sám maloval  portrét té ubohé dívky 
který nechtěl nechat doma a nemohl na té spěšné cestě vézt s sebou.
Byl usoužený úzkostí a výčitkami, skoro učiněný stín; mluvil divě
 465 
a zmateně o zkáze a hanbě, kterou má na svědomí; svěřil se mi se
svým úmyslem obrátit všechen svůj majetek v peníze, ať na tom
ztratí co chce, a až své ženě a vám upíše podíl z právě připadlého
dědictví, že uteče ze země  až příliš jasně jsem tušil, že neuteče
sám  a víckrát se už nevrátí. Ani mně, svému starému příteli od
mládí, jehož oddaná náklonnost tkvěla kořeny v zemi, která kryla
bytost nám oběma nejdražší  ani mně se nevyznal plně a smlčel
všechny podrobnosti; slíbil, že mi napíše a všechno vysvětlí a potom že se na mě přijde ještě jednou podívat  naposledy na tomto
světě. Ach běda, to naposledy bylo tenkrát! Nedostal jsem žádný
dopis a nikdy jsem ho už nespatřil.“
Po krátkém odmlčení pan Brownlow pokračoval:
„Když bylo po všem, vypravil jsem se na místo  použiji výrazu,
kterého by bez obalu použil svět, protože dnes pro něho světská
příkrost nebo přízeň mají stejně malou cenu  na místo jeho hříšné
lásky rozhodnut, že ukážou‑li se mé obavy opodstatněné, najde
to zbloudilé dítě aspoň jedno srdce a domov, které jí poskytnou
ochranu a útěchu. Rodina se však před týdnem z kraje odstěhovala;
vypověděli drobné dloužky, které byly splatné, vyrovnali se a v noci
odjeli. Proč nebo kam, nikdo nevěděl.“
Monks si oddychl ještě volněji a s vítězným úsměvem se rozhlédl
po pokoji.
„Když vašeho bratra,“ začal znova pan Brownlow a popotáhl si
židli blíž k druhému muži, „když vašeho bratra, slabé, otrhané, zanedbané dítě, přivedla mně do cesty ruka silnější než náhoda a já
ho zachránil před dráhou neřesti a ohavností “
„Cože?“ opakoval Monks.
„Ano já,“ potvrdil pan Brownlow. „Říkal jsem vám, že brzy vzbudím váš zájem. Opakuji, že já  jak vidím, váš prohnaný kumpán
vám zatajil mé jméno, třebaže nemohl vědět, že by vašim uším
neznělo úplně cize. Když jsem ho tedy zachránil a on ležel v mém
domě a zotavoval se z nemoci, s úžasem jsem se zarazil nad jeho
 466 
nápadnou podobností s obrazem, o kterém jsem se zmínil. Hned
jak jsem ho prvně spatřil ve vší jeho špíně a bídě, měl v tváři teskný
výraz, který mi připadl jako podoba nějakého dávného přítele, když
se člověku náhle zjeví v živém snu. Že mi ho lstivě unesli, dřív než
jsem se dověděl jeho historii, to vám vykládat nemusím “
„Proč ne?“ vyhrkl Monks dychtivě.
„Protože to dobře víte.“
„Já?“
„Přede mnou je zapírání marné,“ prohlásil pan Brownlow. „Přesvědčím vás, že vím ještě víc.“
„Nic  nic  mi nemůžete dokázat,“ koktal Monks. „Zkuste to, jestli
můžete!“
„Uvidíme,“ odpověděl starý pán a pátravě se na něj zadíval. „Hoch
se mi ztratil a přes všechno úsilí se mi ho nepodařilo najít. Protože
vaše matka mezitím zemřela, věděl jsem, že může‑li vůbec někdo to
tajemství vysvětlit, tak jedině vy, a jelikož jste byl v době, kdy jsem
o vás slyšel naposledy, na svém statku v Západní Indii  kam jste
se po matčině smrti uchýlil, jak dobře víte, abyste unikl následkům
svého neřestného života zde  vypravil jsem se tam. Vy jste už ale
před několika měsíci odtamtud odejel a lidé se domnívali, že jste
v Londýně, ale nikdo nevěděl přesně kde. Zase jsem se tedy vrátil.
Vaši obchodní zástupci neměli ani tušení, kde byste mohl bydlet.
Říkali, že přicházíte a odcházíte stejně záhadně, jako jste chodíval vždycky  někdy se prý objevíte kolik dní po sobě a někdy se
zase neukážete celé měsíce  že se podle všeho zdání potloukáte
po stejných sprostých doupatech a obcujete se stejnou hanebnou
cháskou, s jakou jste se kamarádil už jako divoký, nezkrotný jinoch.
Mořil jsem je novými a novými dotazy až do únavy, ve dne v noci
jsem procházel ulicemi, ale všechno mé úsilí bylo marné a já vás ani
mžikem nespatřil  až teprve dnes před dvěma hodinami.“
„Teď mě tu tedy vidíte,“ řekl Monks a vzpurně se postavil, „a co
dál? Podvod a krádež jsou silná slova  podle vašeho názoru
 467 
ospravedlněná domnělou podobností nějakého malého škvrněte
ke kratochvilné mazanici mrtvého člověka. Můj bratr? Vždyť ani
nevíte, jestli se tomu ubrečenému párku nějaké dítě vůbec narodilo  vůbec nevíte ani to!“
„Nevěděl jsem to,“ pravil pan Brownlow a stoupl si také, „ale
v posledních čtrnácti dnech jsem se dověděl všechno. Ano, máte
bratra  víte to a znáte ho. Existovala závěť, ale vaše matka ji zničila
a svou smrtí zanechala toto tajemství i výtěžek vám. Závěť obsahovala zmínku o nějakém dítěti, které z toho nešťastného poměru
pravděpodobně vzejde; to dítě se vskutku narodilo, a když jste se
s ním pak náhodou setkal, jeho podobnost otci prvně vzbudila vaše
podezření. Vypravil jste se do chlapcovy rodné obce. Existovaly
důkazy  důkazy dlouho utajované  o jeho narození a rodičích.
Ty důkazy jste vlastní rukou zničil a teď podle vašich vlastních
slov, jak jste to oznámil svému spoluviníku židovi, jediné důkazy
o hochově totožnosti leží na dně řeky a ta stará čarodějnice, co je
dostala od jeho matky, už hnije v hrobě. Nehodný synu, zbabělče,
lháři  vy, který se v tmavých dírách po nocích paktujete se zloději
a vrahy  vy, jehož pikle a nástrahy zavinily smrt někoho, kdo měl
miliónkrát větší cenu než takový tvor jako vy  vy, který jste od
kolébky pro srdce vlastního otce znamenal jen bol a žal, vy, v němž
všechny zlé vášně, neřesti a prostopášnosti kvasily, až se provalily
ohavnou chorobou, která z vaší tváře udělala i zrcadlo vaší duše 
vy, Edwarde Leeforde, vy si mi ještě troufáte vzdorovat?“
„Ne, ne, ne!“ bránil se zbabělec, tou kupou obvinění nadobro
zdrcený.
„Každičké slovo,“ zvolal starý pán, „každičké slovo, které padlo
mezi vámi a tím hnusným lotrem, je mi známo! Stíny na stěně zachycovaly vaše šeptané rozmluvy a donášely mi je k uším; pohled
na to pronásledované dítě pohnul i samou neřestí a dodal jí odvahy
a téměř glorioly ctnosti. Byla spáchána vražda, na které máte spoluvinu aspoň morální, ne‑li dokonce skutečnou.“
 468 
„Ne, ne!“ skočil mu do řeči Monks, „o tom  o tom  nic nevím!
Zrovna jsem si šel zjistit, co je na té pověsti pravdy, ale vtom jste
mě přepadl. Neznal jsem příčinu. Myslel jsem, že to byla obyčejná
rvačka.“
„Příčinou bylo částečné odhalení vašich tajemství,“ odpověděl
pan Brownlow. „Odhalíte je nyní úplně?“
„Ano, odhalím.“
„Stvrdíte vlastní rukou pravdivé prohlášení o všech faktech a budete je opakovat před svědky?“
„I to slibuji.“
„Zůstanete klidně zde, než sepíšeme potřebnou listinu, a půjdete
potom se mnou na místo, které uznám za nejvhodnější k jejímu
ověření?“
„Trváte‑li na tom, udělám i to,“ pokračoval Monks.
„Musíte udělat víc než to,“ pokračoval pan Brownlow. „Musíte
odškodnit nevinné a bezúhonné dítě, jakým vskutku je, třebaže
je plodem hříšné a vpravdě nešťastné lásky. Jistě jste nezapomněl
ustanovení otcovy poslední vůle. Vykonejte je, pokud se týkají vašeho bratra, a potom si jděte, kam je vám libo. Na tomto světě se už
víckrát nemusíte setkat.“
Mezitímco Monks přecházel sem a tam, a zmítán jednak strachem,
jednak nenávistí, se zachmuřenou a zlou tváří uvažoval o tomto
návrhu i o možnostech, jak ho obejít, kdosi kvapně odemkl dveře
a v prudkém rozčilení do pokoje vrazil nějaký pán  doktor Losberne.
„Už ho budou mít!“ zvolal. „Ještě v noci ho dostanou!“
„Toho vraha?“ otázal se pan Brownlow.
„Ano, ano,“ přisvědčil druhý pán. „Viděli jeho psa, slídil kolem
nějaké staré krčmy a zdá se skoro jisté, že jeho pán tam buď už je,
nebo že tam pod rouškou tmy přijde. Hlídky po něm číhají na všech
stranách. Mluvil jsem s lidmi, co mají za úkol ho dopadnout, a ti
mi řekli, že nemůže uniknout. Dnes vyhlásily úřady na jeho hlavu
odměnu sto liber.“
 469 
„Já přidám dalších padesát,“ pravil pan Brownlow, „a na místě
to vyhlásím vlastními ústy, podaří‑li se mi tam dorazit. Kde je pan
Maylie?“
„Harry? Jakmile viděl, že máte svého přítele zde spolehlivě u sebe
v kočáře, honem pospíchal tam, kde se tohle dověděl,“ odpověděl
lékař, „a potom se vyhoupl na koně a odcválal, aby se přidal k první
hlídce někde na kraji města na místě, které spolu měli domluveno.“
„A Fagin,“ připomněl pan Brownlow, „co je s tím?“
„Pokud jsem naposled slyšel, tak ještě ho neměli, ale dostanou
ho, nebo ho už touhle dobou mají. Mají ho jistého.“
„Tak už jste se rozhodl?“ otázal se pan Brownlow přitlumeným
hlasem Monkse.
„Ano,“ přisvědčil. „O mně  o mně  ale budete mlčet?“
„Budu. Zůstaňte tady, než se vrátím. Je to vaše jediná naděje na
záchranu.“
Oba pánové vyšli z pokoje a opět dveře zamkli.
„Co jste pořídil?“ zeptal se lékař pošeptmu.
„Všechno, v co jsem doufal, ba víc. Když jsem si spojil údaje té
mladé nešťastnice se svými dřívějšími znalostmi a přidal k tomu
informace vypátrané naším dobrým přítelem na místě, neponechal jsem mu nejmenší skulinu, kterou by se z toho mohl vykroutit,
a plně jsem před ním rozvinul celé to lotrovství, obraz v tom všem
světle nad slunce jasnější. Napište a určete schůzku na pozítří večer
v sedm. Přijedeme sice o pár hodin dřív, ale budeme si potřebovat
odpočinout  obzvlášť naše mladá dáma, které možná bude třeba
víc statečnosti, než vy nebo já můžeme zrovna tuhle chvíli předvídat. Až se ve mně vaří krev, jak hořím touhou pomstít to ubohé
zavražděné stvoření! Na kterou stranu se dali?“
„Jeďte přímo na stanici a přijdete včas,“ odpověděl pan Losberne.
„Já zůstanu tady.“
Oba pánové se spěšně rozešli, každý v horečném rozčilení naprosto neovladatelném.
 470 
Kapitola padesátá
Pronásledování a únik
Blízko onoho úseku Temže, s nímž hraničí kostel v Rotherhithu, kde
od prachu z uhelných člunů a od kouře z hustě namačkaných nízkých
domků jsou budovy na březích nejukoptěnější a plavidla na řece
nejčernější, leží nejšpinavější, nejpodivnější, nejpozoruhodnější
z oněch přemnohých končin, jež v sobě skrývá Londýn  zákoutí i jen
podle jména valné většině londýnských obyvatel úplně neznámá.
Aby se návštěvník do té končiny dostal, musí se prodrat bludištěm těsných, úzkých a blátivých ulic, hemžících se nejdrsnější
a nejnuznější pobřežní čeledí a zasvěcených obchodnímu ruchu,
jaký ta podle všeho zdání přitahuje. V krámcích se na hromadách
válejí nejlacinější a nejméně chutné potraviny; na dveřích kramářů
se klátí nejhrubší a nejobyčejnější kusy šatstva a vlají z domovních
zábradlí a oken. Srážeje se s nezaměstnanými nádeníky nejnižšího
řádu, s nosiči nákladů, vykladači uhlí, dotěrnými ženštinami, otrhanými dětmi a se vší sběří a chátrou poříčí, s námahou si člověk razí
cestu kupředu, přepadán odpornými výjevy a pachy z úzkých uliček,
které se větví doleva i doprava, a ohlušován rachotem hřmotných
valníků, rozvážejících navršené náklady rozličného zboží z hald
skladišť, která se tu tyčí na každém rohu. Když konečně dospěje do
ulic odlehlejších a méně oživených než ty, kterými již prošel, kráčí
dál kolem vetchých domovních průčelí nakloněných nad chodník,
pod opadanými zdmi, které jako by se kymácely, když kolem nich
jde, pod komíny napůl rozsypanými a napůl váhajícími, mají‑li se
rozsypat, pod okny chráněnými rezavými mřížemi, zubem času
a špínou téměř rozežranými, kolem kdejaké pomyslitelné známky
zpustlosti a zanedbanosti.
 471 
V takovém okolí, za Výtoní v městském okrese Southwarku, leží
Jakubský ostrov, za přílivu obklopený bahnitou strouhou šest až osm
stop hlubokou apatnáct až dvacet stop širokou, kdysi zvanou Mlýnský
rybník, ale za dob této historie známou pod jménem Bláznova strouha. Je to rameno nebo zátoka řeky Temže a za vysokého stavu vody
se dá vždycky napustit otevřením stavidel u Tuhových mlýnů, od
kterých dostala původní jméno. Jestliže v takové době nějaký cizí
návštěvník pohlédne z některého dřevěného můstku, vedoucího přes
ni u Mlýnské uličky, uvidí obyvatele domů, stojících po obou stranách,
kterak ze zadních dveří i oken spouštějí vědra, konve a všemožné
domácí nádobí, ve kterém se dá nahoru vytáhnout voda; a odvrátí‑li
pak zrak od tohoto výjevu a popatří na samy domy, naskytne se mu
podívaná, při které strne úžasem. Chatrné dřevěné pavlače, společné
pro zadní frontu pěti šesti domů, s podlahou proděravělou otvory,
kterými je vidět na slizké bahno dole; rozbitá a papírem zalepená
okna a z nich vystrčená bidla na sušení prádla, které na nich jaktěživo
nevisí; kumbály tak malé, tak zaneřáděné, tak dusné, že v nich tušíme
vzduch příliš zkažený i pro tu špínu a ubohost, které hostí; dřevěné
posady vyboulené z fronty a bortící se nad bahno, do kterého se hrozí
zřítit  jak se už některým stalo; kalem zmazané zdi a hnijící základy; kdejaký odporný rys chudoby, kdejaká hnusná známka svinstva,
rozkladu a smetí  to všechno zdobí břehy Bláznovy strouhy.
Skladiště na Jakubském ostrově jsou bez střechy a prázdná; zdi
se drolí a rozsýpají; okna už dávno nejsou okna; dveře se kácejí do
ulic; komíny jsou sice začouzené, ale kouř z nich nestoupá. Před
třiceti až čtyřiceti lety, než na končinu dolehly bankroty a procesy
před kancléřským soudem, tu kvetl blahobyt; teď je to však v pravém slova smyslu pustý ostrov. Domy nemají majitele; kdo mají
odvahu, vylomí dveře, vniknou dovnitř a tam žijí a tam umírají.
Hledá‑li někdo útočiště na Jakubském ostrově, musí mít věru mocnou pohnutku k tomu, aby bytoval v tajnosti, nebo být už skutečně
tak zbědovaný, že víc ve psí být už nemůže.
 472 
Vhořejší světnici jednoho z těchto domů  samostatného a slušně
velkého, po jiných stránkách zchátralého, ale s dveřmi a okny pevně
zabezpečenými, jehož zadní fronta se tyčila nad Strouhou podobně, jak jsme již vylíčili  seděli pospolu tři muži, kteří se co chvíli
po sobě podívali pohledem, v němž se zračil zmatek a očekávání,
a nějaký čas v hluboké zádumčivosti nehlesli slůvko. Jeden z nich
byl Toby Crackit, druhý pan Chitling a třetí byl asi padesátiletý lupič
s nosem vraženým téměř dovnitř (z nějaké staré rvačky) a s tváří
poznamenanou strašlivou jizvou (jejíž původ bylo pravděpodobně
možno přičíst na vrub téže kratochvíle). Byl to uprchlý galejník
a jmenoval se Kags.
„Byl bych radši,“ řekl Toby a obrátil se k panu Chitlingovi, „kdyby
ses byl zdejchnul někam jinam, když to s oběma starýma kvelby
hoří, a nechodil mi sem, panáčku chytrá!“
„Co lezeš sem, hlavo skopová?“ přisadil si Kags.
„Já myslel, že mě uvítáte krapet vřelejc, až mě uvidíte,“ odpověděl
pan Chitling se zasmušilým výrazem.
„Heleď koukej, mladý pane,“ řekl Toby, „když jeden žije tak nóbl
uzavřeně jako poslední dobou já, a tím pádem má nad hlavou útulnou střechu, kde se po něm nikdo nepídí ani neknajzuje, tak ho to
vyvede dost z míry, když ho najednou poctí návštěvou mladej pán
(třeba jináč osoba moc slušná a příjemná na partičku karet, když
se hodí chvíle) v takovejch okolostojičnostech, v jakejch zrovna jsi.“
„Zvlášť když ten uzavřenej mládenec u sebe hostí přítele, co přijel
z cizejch krajin dřív, než se dalo čekat, a je přesmoc skromnej, aby
se chtěl po návratu jít představit pánům soudcům,“ dodal pan Kags.
Nastala krátká pomlčka, za níž se Toby Crackit rozhodl zanechat všech dalších, zjevně beznadějných pokusů pokračovat ve
svém obvyklém lehkomyslném boucharonství, neboť se obrátil
k Chitlingovi a řekl:
„Kdy vlastně sebrali Fagina?“
 473 
„Akorát k vobědu  dnes vodpoledne ve dvě. Čódlovi a mně se
podařilo pláchnout komínem vod prádelny a Bolter vletěl hlavou
dolů do prázdnýho sudu pod vokapem. Jenže má tak ukrutně dlouhý nohy, že mu nahoře čouhaly ven, a tak ho sbalili taky.“
„A Betsy?“
„Chudák Betsy! Ta se šla podívat na mrtvolu, dosvědčit totožnost,“
vysvětloval Chitling s tváří čím dál tím sklíčenější, „a na fleku byla
magor. Ječela a zuřila a mlátila hlavou do prken  tak jí navlíkli
svěrací kazajku a odvezli ji do cvokárny  a tam teďka je.“
„Co je s mladým Batesem?“ zeptal se Kags.
„Ten se někde potlouká, aby sem nepřišel dřív, než bude tma, ale
jistě už tady bude brzo,“ odpověděl Chitling. „Teďka není kam jinam
jít, protože všecky od Chromců zahákli a v šenku  já tam šel a viděl
kvelb na vlastní oči  jsou samí šnůrové.“
„To je řacha,“ konstatoval Toby a skousl si rty. „S tím se jich sveze
víc.“
„Je zrovna čas, kdy sedí soud,“ připojil se Kags, „a jestli rychle
proženou policejní vyšetřování a Bolter vsadí na kartu korunního
svědka  jakože samozřejmě jo podle toho, co už řek  tak můžou
Faginovi dokázat spoluvinu na přípravě činu a dát to na pořad v pátek  a pak do šesti dnů vode dneška bude viset, krucinál!“
„Měli jste slyšet ty lidi řvát!“ vyprávěl Chitling. „Policajti ho bránili jako lvi, jináč by jim ho byli vyrvali. Jednou už byl na zemi, ale
voni kolem něj udělali kruh a tak se probíjeli ven. Měli jste ho vidět,
jak se kolem sebe koukal, samá krev a bláto, a držel se jich, jako by
to byli jeho nejlepší přátelé. Ještě teď je vidím, jak se proti náporu
té mely sotva držejí na nohou a jak ho vlečou mezi sebou; ještě teď
je vidím, jak lidi vyskakujou jeden druhýmu na záda a cení zuby
a sápou se na něj; ještě teď vidím ty jeho vlasy a vousy zalepené
krví a slyším to ječení, jak se ženské na rohu ulice prodraly až do
prostředka tlačenice a přísahaly, že mu vyrvou srdce z těla!“
 474 
Hrůzou vyděšený svědek tohoto výjevu si přitiskl ruce na uši
a s očima zavřenýma vstal a začal divoce rázovat po místnosti sem
a tam jako smyslů zbavený.
Mezitímco se takto uklidňoval a oba druzí muži seděli mlčky
s očima upřenýma do podlahy, ozval se na schodech rychlý cupot
a do světnice vrazil Sikesův pes. Vrhli se k oknu, seběhli po schodišti až na ulici. Pes zřejmě skočil otevřeným oknem dovnitř; vůbec
se nyní za nimi nerozběhl dolů a také jeho pána nebylo nikde vidět.
„Co má tohle znamenat?“ řekl Toby, když se vrátili. „Snad nechce
přijít sem! Aspoň  aspoň  doufám, že ne.“
„Kdyby chtěl přijít sem, byl by přišel se psem,“ usoudil Kags,
shýbl se a prohlížel zvíře, které leželo na podlaze a těžce dýchalo.
„Helejte! Dejte mu krapet vody, je zchvácenej, div nepadne.“
„Všecko to vypil do poslední kapky,“ podivil se Chitling, když
chvíli zvíře pozoroval. „Toho bláta na něm  a kulhá  sotva vidí na
voči  ten musel uběhnout pěknej kus cesty.“
„Odkad jen moh přiběhnout?“ zvolal Toby. „Samo sebou že zběhal
druhý kvelby, a když všude našel plno cizích lidí, tak přiběh sem,
kde už byl často a ne jednou. Ale odkad vůbec výběh a jak to přijde,
že je sám bez toho druhýho!“
„Ten “ (žádný z nich nenazval vraha jeho starým jménem) „ten
že by se sám voddělal? To sotva. Co myslíte?“ filozofoval Chitling.
Toby zavrtěl hlavou.
„Kdyby jo,“ řekl Kags, „tak by nás pes chtěl dovést na místo, kde
si to udělal. Ne! Myslím, že se dostal na loď a pláchnul  a psa tady
nechal. Musel mu nějak uklouznout, jináč by nebyl pes tak klidnej.“
Toto rozluštění se zdálo nejpravděpodobnější, a proto je přijali
za správné; pes si zalezl pod židli, stočil se do kolečka k spánku
a nikdo si ho už dál nevšímal.
Protože se zatím snesla tma, zavřeli okenici, rozžali svíčku a postavili ji na stůl. Strašlivé události posledních dvou dnů udělaly
na všechny tři dojem o to hlubší, že ho ještě zesilovalo nebezpečí
 475 
a nejistota jejich vlastního postavení. Sesedli se s židlemi blíž k sobě
a při každém vrznutí sebou škubli. Mluvili málo, a to ještě jen šeptem, a byli tak tiší a plní bázně, jako by pozůstatky zavražděné ženy
ležely ve vedlejší světnici.
Delší chvíli tak seděli, když vtom se náhle ozvalo naléhavé zaklepání na domovní dveře.
„Mladý Bates,“ řekl Kags a hněvivě se ohlédl, aby potlačil strach,
který pocítil.
Klepání se ozvalo podruhé. Ne, to není on. Ten takhle nikdy neklepá.
Crackit se šel podívat z okna a roztřesený na celém těle zatáhl
hlavu zpátky. Nebylo jim třeba říkat, kdo to je; jeho bledá tvář úplně
stačila. Také pes byl v mžiku na nohou a s kňučením se rozběhl ke
dveřím.
„Musíme ho sem pustit,“ řekl a vzal ze stolu svíčku.
„Jiná pomoc není?“ zeptal se chraplavým hlasem druhý muž.
„Ne. Musí k nám.“
„Nenechávej nás potmě,“ požádal Kags, vzal z krbové římsy jinou
svíčku a připaloval ji rukou tak třaslavou, že se klepání ještě dvakrát
opakovalo, než mu vzplanula.
Crackit seběhl otevřít dveře, a když se vrátil, vstoupil těsně za
ním muž s dolní částí obličeje zahalenou šátkem a s druhým šátkem
ovázaným pod kloboukem kolem hlavy. Pomalu si je stáhl. Obličej
bílý, oči vpadlé, líce protáhlé, strnisko tři dny neholené, kůže scvrklá, dech krátký a dušný  byl to učiněný Sikesův stín.
Chopil se židle, která stála uprostřed světnice, ale zrovna když
se na ni chystal sdřepnout, otřásl se, a jako by pošilhával přes rameno, odtáhl ji blízko ke zdi  tak blízko, jak to šlo  až lenoch drhl
o stěnu  a teprve pak se posadil.
Dosud nepadlo jediné slovo. Mlčky hleděl z jednoho na druhého.
Zvedl‑li někdo kradmo oči a střetl se s jeho pohledem, okamžitě je
odvrátil. Když jeho dutý hlas prolomil ticho, všichni tři sebou trhli.
Připadalo jim, že takový tón hlasu ještě nikdy neslyšeli.
 476 
„Jak se sem dostal ten pes?“ zeptal se.
„Přiběh sám. Je to tři hodiny.“
„Večerní noviny píšou, že sebrali Fagina. Je to pravda, nebo lžou?“
„Pravda.“
Opět všichni zmlkli.
„Sper vás všecky ďas,“ zahučel Sikes a přejel si rukou po čele. „To
pro mě nemáte jediný slovo?“
Muži se neklidně zavrtěli, ale nikdo nepromluvil.
„Ty, co vedeš tenhle dům,“ zahovořil Sikes a otočil se tváří ke
Crackitovi, „chceš mě prodat, nebo mě tady necháš schovat, až ta
honička přejde?“
„Můžeš tady zůstat, jestli myslíš, že tady jseš jistej,“ odpověděl
oslovený po krátkém váhání.
Sikes šinul pomalu oči po zdi za sebou  otáčeje hlavu spíš
zkusmo než doopravdy  a řekl: „Je už to  je už ta  mrtvola pohřbená?“
Zavrtěli hlavou.
„Proč není?“ vyhrkl s týmž pohledem za záda. „Nač nechávají
takový vohavnosti nad zemí?  Kdo to klepe?“
Při odchodu z místnosti naznačil Crackit pokynem ruky, že se
není čeho bát, a ve chviličce se vrátil s Čódlem Batesem v patách.
Sikes seděl naproti dveřím, takže hoch v tom okamžení, jak překročil práh, spatřil jeho postavu.
„Toby,“ řekl hoch a ucouvl, když na něj Sikes zaměřil oči, „proč
jste mi tohle neřek dole?“
V štítivém stranění původní trojice bylo něco tak strašlivého, že
bídný psanec by si byl rád naklonil aspoň tohoto výrostka. Kývl na
něj tedy hlavou a udělal pohyb, jako by mu chtěl podat ruku.
„Nechte mě, Toby, půjdu někam do jiný cimry,“ zvolal hoch a ucouvl
ještě kousek.
„Ale Čódl!“ zvolal Sikes a zamířil k němu. „Copak  copak mě
neznáš?“
 477 
„Nechoďte ke mně blíž,“ odpověděl hoch, stále ustupoval a s hrůzou v očích hleděl vrahovi do tváře. „Vy netvore!“
Muž se zarazil v půli cesty a oba si hleděli do očí; ale Sikesovy se
pomalu sklopily k zemi.
„Beru vás za svědky,“ zvolal hoch, a jak hrozil zaťatou pěstí a křičel dál, stále víc a víc se rozpaloval. „Beru vás tři za svědky  že se ho
nebojím  jestli si sem pro něj přijdou, tak jim ho vydám  vydám!
To vám říkám rovnou! Ať mě za to zabije, jestli chce  nebo jestli
se vodváží  ale jestli budu tady, tak ho vydám. Vydal bych jim ho,
i kdyby ho měli zaživa uškvařit! Vrah! Pomóc! Jestli aspoň jeden
z vás tří má mužský srdce v těle, tak mi pomůže. Vrah! Pomóc! Na
něj, dolů s ním!“
S posledními výkřiky, vychrlenými za doprovodu zuřivého šermování, se hoch skutečně samojediný vrhl na Sikese a prudkostí
i náhlostí svého náporu ho tak překvapil, že se silák těžce svalil na
podlahu.
Trojice diváků jako by úžasem zkameněla. Nepokusili se zakročit
a hoch s mužem se váleli jeden přes druhého po zemi, přičemž hoch
nic nedbal ran, které se na něj sypaly, zatínal stále pevněji a pevněji
prsty do šatstva na vrahových prsou a ani na okamžik neustal křičet
o pomoc, co mu plíce stačily.
Byl to však zápas příliš nerovný, aby mohl trvat dlouho. Sikes
dostal hocha brzo pod sebe a již mu tiskl koleno na hrdlo, když
vtom ho Crackit s poděšeným pohledem strhl zpátky a ukázal na
okno. Dole planula světla, hlučely hlasy vážného hovoru, dusaly
spěšné kroky  na počet zdánlivě nekonečné  přecházející nejbližší
dřevěný můstek. Zdálo se, že v davu je jeden jezdec, neboť bylo
slyšet klapot kopyt na nerovné dlažbě. Záře světel zesílila; kroky
houstly a jejich hluk rostl. Potom se ozvalo rázné zabušení na domovní dveře a potom hučivý ropot takového množství hněvivých
hlasů, že by otřásl i největším smělcem.
 478 
„Pomóc!“ vřískl hoch, až výkřik rozřízl vzduch. „Je tady! Vylomte
dveře!“
„Ve jménu krále!“ zvolaly hlasy venku a znovu zahučel zlobný
ropot, ale ještě hlasitější.
„Vylomte dveře!“ zaječel hoch. „Sami nikdy nevodevřou, slyšíte!
Běžte rovnou nahoru, co se svítí! Vylomte dveře!“
Jen dokřičel, zaduněly na domovní dveře a přízemní okenice
husté a těžké rány a z davu vyvřelo hřímavé hurá  z něhož si poslouchající poprvé mohl učinit trochu přiměřenou představu, jak
nesmírně početný je to dav.
„Vodevřte mi ňákou díru, kam bych moh toho uvřeštěnýho ďasova spratka zamknout,“ řval zuřivě Sikes, a jak pobíhal sem a tam,
smýkal teď hochem za sebou tak snadno, jako by to byl prázdný
pytel. „Tyhle dveře. Honem!“ Mrštil hochem dovnitř, přibouchl
dveře a otočil klíčem, „jsou dolní dveře zamčený?“
„Na dva západy a na řetěz,“ odpověděl Crackit, který stejně jako
oba druzí mužové byl ještě stále úplně bezradný a zaražený.
„Co vejplně  jsou pevný?“
„Pobitý silným plechem.“
„A vokna taky?“
„Okenice taky.“
„Sper vás ďas!“ zařval zoufalý zlosyn, když prudce vytáhl okno
a zahrozil do davu. „Dělejte si, co umíte! Ještě vám vypálím rybník!“
Žádný strašlivý jek, jaký kdy dolehl k uchu smrtelníka, nemohl
být děsivější než řev, kterým odpověděl rozzuřený zástup. Jedni
hulákali na ty, co byli nejblíž, aby dům zapálili; jiní řvali na strážníky,
aby vraha odstřelili jako psa. Mezi všemi však nikdo nesršel hněvem zuřivějším než onen muž na koni, který nyní seskočil divoce
ze sedla, a jako by rozrážel pouhou vodu, přiřítil se davem až pod
okno a tam burácel hlasem, který přehlušil všechny ostatní: „Dvacet
zlaťáků tomu, kdo přinese žebřík!“
 479 
Nejbližší hlasy se k volání přidaly a stovky je ozvěnou roznášely dál. Jedni volali po žebřících, druzí po mlatech; další pobíhali
s pochodněmi sem a tam, jako by je hledali, a přece se zase vraceli
a řvali znovu; někteří marnili dech neplodným nadáváním a proklínáním; jiní se tlačili dopředu s fanatismem šílenců a tím překáželi
v práci těm, kdo byli pod okny; někteří zvlášť smělí se pokoušeli
vyšplhat po okapové rouře a po štěrbinách ve zdivu; a celá masa ve
tmě dole se vlnila jako obilné pole mrskané divokým větrem a co
chvíli propukala v jeden společný, ohlušující, vzteklý uragán.
„Jak jsem šel sem,“ křikl vrah, když přibouchl před tvářemi davu
dole okenici a vrávoral zpátky do světnice, „stál v Strouze příliv.
Dejte mi provaz, hodně dlouhej provaz. Všechno je to vpředu. Můžu
se spustit do vody a pláchnout Strouhou. Dejte mi provaz, nebo
zamorduju ještě vás tři a pak zabiju sebe!“
Vyděšení muži mu ukázali, kde jsou podobné potřeby uloženy;
vrah si chvatně vybral nejdelší a nejpevnější lano a kvapem vyběhl
na půdu.
Všechna okna na zadní straně domu byla už dávno zazděná
kromě malé špehýrky v komoře, která věznila hocha  špehýrky
tak maličké, že by se jí neprotáhlo ani jeho tělo. Ale tímto otvorem
ani na okamžik neustal volat na lidi venku, aby hlídali dům zezadu;
a tak když se vrah konečně z poklopu ve střeše vyhoupl na hřeben,
hlasitý pokřik to zvěstoval davu vpředu a ten se okamžitě začal valit
kolem, jeden nepřetržitý proud, tělo na tělo.
Prknem, které si k tomu účelu přinesl nahoru, zapřel vrah poklop
ve střeše tak pevně, aby se na jeho otevření zevnitř musilo vynaložit
co nejvíc námahy, a potom opatrně slezl po taškách a podíval se
přes boční římsu.
Voda zatím opadla a příkop byl jedno bahniště.
Na krátkou chviličku, po kterou pozorovaly vrahovo počínání,
jehož smysl jim nebyl jasný, se zástupy ztišily, ale jakmile jeho záměr postřehly a uvědomily si jeho neodvratnou marnost, spustily
 480 
řev tak vítězný a zlořečivý, že všechen dřívější křik proti tomu byl
učiněný šepot. Znovu a znovu se zvedaly vlny řevu. Ti, kdo byli příliš
daleko, aby věděli, co řev vůbec znamená, přizvukovali; hlaholil
do všech stran a ze všech stran; zdálo se, jako by celé město bylo
vychrlilo všechny obyvatele, aby vraha prokleli.
Dál, dál, dál, stále další a další lidé se tlačili zpředu domu  mohutná rozhemžená lavina hněvivých tváří, tu a tam ozářených
planoucí pochodní, odhalující všechen jejich vztek a var. Dav ztekl
domy na protější straně příkopu; vetřelci prudce vysouvali okna
nebo je prostě celá vytrhávali ze zdi; v každém okně se tísnila hlava
na hlavě, řada nad řadou; na každé střeše visel hrozen lidí vedle
hroznu. Všechny můstky (a v dohledu byly tři) se prohýbaly pod
tíhou tlačenice na nich. A stále se valil proud lidí hledajících nějaký
kout nebo mezeru, odkud by mohli zahulákat svou kletbu a jen na
vteřinku bídáka zahlédnout.
„Teď ho mají!“ vykřikl nějaký muž na nejbližším můstku. „Hurá!“
Dav se zabělal odkrytými hlavami; a znovu se zvedla vlna řevu.
„Padesát liber tomu,“ zvolal nějaký starý pán z těchže míst, „kdo
ho chytí živého! Zůstanu tady, dokud si ke mně pro ně nepřijde!“
Vtom zaburácel nový řev. To právě davem proběhla zpráva, že
konečně vylomili dveře a že ten, co první volal po žebříku, vylezl
nahoru do světnice. Jak se zvěst nesla od úst k ústům dále, proud
lidstva se na místě obracel, a jakmile diváci v oknech spatřili, že
se dav na můstcích valí zpátky, opustili svá stanoviště, vyběhli na
ulici a přidali se k houfům, které se teď hlava nehlava hrnuly zase
tam, odkud přišly; kdekdo se strkal a vrážel do souseda a všichni
sotva popadali dech nedočkavostí, už aby se dotlačili blízko ke
dveřím a viděli zločince, až ho budou strážníci vyvádět. Křik a jek
lidí, v mačkanici drcených téměř k udušení nebo v dravé vřavě povalených a udupávaných, byl příšerný, úzké cesty byly neprostupně
ucpané  a v takovou chvíli, kdy se jedni v houfu hnali, aby se opět
dostali k přednímu průčelí domu, a kdy se jiní zase marně pachtili,
 481 
aby se z davu vydrali, byla bezprostřední pozornost od vraha odvrácena, třebaže všeobecná dychtivost, aby byl konečně polapen,
možno‑li ještě vzrostla.
Vrah, zuřivostí davu a nemožností úniku úplně zdeptaný, se krčil
na střeše; když však s nemenší rychlostí, než se udála, tuto náhlou
změnu zpozoroval, rázem se odhodlal podniknout ještě poslední
pokus o záchranu života a vymrštil se na nohy; spustí se do příkopu
a přes nebezpečí, že se v bahně udusí, bude se snažit v tom zmatku
a tmě odplížit.
Zburcován k nové síle a ráznosti a podněcován hlukem v domě,
který hlásal, že pronásledovatelé již vskutku pronikli dovnitř, zapřel
se nohou o blok komínu a jeden konec provazu uvázal těsně a pevně
kolem něho, kdežto na druhém s přispěním rukou a zubů téměř
ve vteřině udělal silnou pohyblivou smyčku. Mohl se po provaze
spustit k zemi až na vzdálenost menší, než sám měřil, a v ruce již
měl připravený nůž, aby pak mohl provaz přeříznout a ze zbývající
výšky seskočit.
Právě v okamžiku, kdy si přetáhl kličku přes hlavu, než si ji sesmekne pod ramena, a kdy prve zmíněný pán (který se celou dobu
držel zábradlí můstku tak zarytě, že odolal všemu náporu davů
a uhájil si své místo) varovně upozorňoval lidi kolem sebe, že muž
se chystá spustit do příkopu  právě v tom okamžiku se vrah ohlédl
na střechu, rozhodil ruce do výše a hrůzyplně zavřeštěl.
„Zas ty voči!“ zaječel nelidským skřekem.
Zavrávoral jakoby zasažen bleskem, ztratil rovnováhu a skácel se
přes římsu. Smyčku měl dosud na krku. Padal pětatřicet stop. Tíhou
těla se smyčka zadrhla, provaz se napjal pevně jako tětiva a rychle
jako šíp, který vysílá. Náhlé trhnutí, strašlivé křečovité škubnutí
údů  a vrah visel ve vzduchu, v zaťatých prstech tuhnoucí ruky
otevřený nůž.
Starý komín se otřesem zachvěl, ale statečně to vydržel. Vrahovo
tělo bez života se klátilo těsně u zdi. A chlapec, kterému zastíralo
 482 
výhled, odstrčil rozhoupanou mrtvolu stranou a volal na lidi, aby
ho proboha přišli vysvobodit.
Na boční římse se objevil bílý pes, který byl do té chvíle někde
schovaný, a když po ní s příšerným vytím několikrát přeběhl sem
a tam a připravil se k odrazu, skočil po ramenou mrtvého muže.
Chybil se však cíle, ve vzduchu se převrátil a dopadl do příkopu,
narazil hlavou na kámen a roztříštil si lebku.
 483 
Kapitola padesátá prvá
Přináší vysvětlení nejednoho tajemství a obsahuje nabídnutí
k sňatku beze slova o věnu nebo jehelném
Události vyprávěné v předešlé kapitole byly teprve dva dny staré, když Oliver seděl ve tři hodiny odpoledne v cestovním kočáře,
rachotivě uhánějícím k jeho rodnému městečku. Paní Maylieová
a Róza s paní Bedwinovou a s dobrákem doktorem jeli s ním, kdežto
pan Brownlow cestoval v doprovodu jedné další osoby, jejíž jméno
neuvedl, v poštovním kočáře za nimi.
Mnoho toho při jízdě nenamluvili, neboť Oliverovo horečné vzrušení a nejistota ho připravovaly o schopnost soustředit myšlenky,
ba téměř i o řeč; zjevně měly sotva slabší účinek i na jeho společníky,
kteří je sdíleli v míře přinejmenším stejné. Pan Brownlow již hocha
i obě dámy velice opatrně obeznámil s podstatou přiznání, které
z Monkse vynutil; a třebaže věděli, že účelem jejich nynější cesty
je dokonat dílo, které bylo tak slibně započato, přesto celou věc
obestíralo tolik pochybností a záhad, že pociťovali trvalé, skoro
nesnesitelné napětí.
Týž laskavý přítel s přispěním pana Losberna obezřetně podvázal všechny informační prameny, z nichž by k nim mohla proniknout
zpráva o strašlivých událostech, které se přihodily tak nedávno. Je
sice svatá pravda, řekl mu, že se to zakrátko musejí dovědět stejně,
ale ať se to raději stane ve vhodnější chvíli, než máme teď, nevhodnější se naskytnout nemůže. Pokračovali tedy v cestě mlčky  každý
zabrán do úvah o předmětu, který je svedl dohromady, a nikdo
ochoten vyjádřit slovy myšlenky, které na všechny dotíraly.
Ale zachovával‑li Oliver pod všemi těmi vlivy mlčení, dokud ujížděli k jeho rodišti po silnici, kterou v životě nespatřil, jak rychle
 484 
se celý běh jeho vzpomínek stočil zpátky ke starým časům a jaký
příval pohnutí mu vzplanul v srdci, když zabočili na silnici, po které
kdysi putoval pěšky jako ubohý vandráček bez domova a bez přítelíčka, který by mu pomohl, bez střechy, pod kterou by hlavu složil!
„Podívejte, tamhle, tamhle!“ zvolal Oliver, dychtivě stiskl Róze
ruku a ukazoval z okna kočáru, „to jsou ty schůdky, kde jsem přelez  a tamhle za tím křovím jsem se schovával, protože jsem se bál,
aby mě někdo nedohonil a neodvedl mě zpátky! A tamhleta pěšina
v polích vede k tomu starému domu, kde jsem bydlel jako docela
maličký! Ach, Dicku, Dicku, milý drahý kamaráde, tak rád bych tě
viděl teď!“
„Brzo ho uvidíš,“ pravila Róza a něžně mu vzala sepjaté ruce do
dlaní. „A povíš mu, jak jsi šťastný a jak jsi teď bohatý a jak tě ve
všem tvém štěstí nic neblaží víc než to, že se k němu vracíš a přinášíš štěstí i jemu.“
„Ano, ano,“ přisvědčil Oliver, „a odvezem  odvezem ho odtud
a koupíme mu šaty a dáme ho učit a pošleme ho do nějaké klidné
venkovské samoty, kde by mohl zesílit a uzdravit se  ano?“
Róza jen přikývla, protože hoch se usmíval v slzách tak blažených, že nemohla vůbec promluvit.
„Budete na něj laskavá a hodná, protože taková jste na každého,“
pokračoval Oliver. „Vím, že se ze všeho rozpláčete, až uslyšíte, co
asi bude vypravovat. Ale to nic, nic si z toho nedělejte, všechno zase
přejde a budete se znova usmívat  to vím taky  až si pomyslíte,
jak se změnil. Se mnou to u vás bylo zrovna tak. Řekl mi, žehnej
ti Pánbůh, když jsem utíkal,“ zvolal hoch ve výbuchu láskyplného
pohnutí, „a já mu teď řeknu žehnej Pánbůh tobě a ukážu mu, jak ho
za to mám rád!“
Jak se blížili k městečku a konečně už projížděli i jeho úzkými
ulicemi, stávalo se čím dál tím nesnadnější udržet hocha v přiměřených mezích. Ukázalo se pohřebnictví Sowerberryho, na stejném
místě, kde bývalo, jenže krám vypadal menší a méně honosný, než
 485 
jak si ho chlapec pamatoval  defilovaly před ním všechny ty dobře
známé krámy a domy, s nimiž ho téměř s každým pojila nějaká
nepatrná příhoda  před dveřmi staré hospody stála Gamfieldova
kára, zrovna ta, s kterou jezdíval už tehdy  vynořil se špitál, ono
strašlivé vězení jeho mladých dnů, se svými ponurými okny mračícími se do ulice, a u brány stál týž vyzáblý vrátný  při pohledu na
něj sebou Oliver mimoděk škubl a přikrčil se, ale hned se své nesmírné bláhovosti zasmál, vzápětí se rozplakal a obratem se znovu
rozesmál  ve dveřích a v oknech viděl desítky tváří téměř vesměs
dobře známých  skoro všechno bylo stejné, jako by odtamtud byl
odešel teprve včera a jako by celý jeho nedávný život byl jenom
blažený sen.
Byla to však čirá, opravdová, radostná skutečnost. Zajeli rovnou
před portál hlavního hotelu (na který Oliver kdysi hledíval s posvátnou úctou a který považoval za obrovský palác, ale jehož nádhera
i velikost se mezitím poněkud scvrkly) a tam již čekal pan Grimwig
celý netrpělivý, aby je uvítal. Políbil mladou dámu, a rovněž i starou
paní, když vystoupily z kočáru, jako by byl dědeček celé společnosti,
a byl samý úsměv a vlídnost a nenabízel, že sní svou hlavu  ne, ani
jednou; nenabídl to ani tehdy, když se s velice letitým postiliónem
přel o nejkratší cestu do Londýna a tvrdil, že to ví líp  ačkoli tou
cestou jel jen jednou, a to ještě přitom spal jako zabitý. Oběd byl
hotový a pokoje připravené a všechno zchystané jako kouzlem.
Nicméně přes to všechno jakmile opadl rozruch první půlhodinky, znovu zavládla táž zamlklost a stísněnost, jakou se vyznačovala jejich jízda sem. Pan Brownlow nepřišel poobědvat
společně s ostatními, nýbrž zůstal v odděleném pokoji. Druzí dva
pánové ustavičně se starostlivým výrazem odbíhali a zase se vraceli
a v oněch krátkých chvilkách, kdy byli u společnosti, hovořili spolu
po straně. Jednou odvolali také paní Maylieovou, a když se téměř po
hodině vrátila, měla oči naběhlé od pláče. Ze všech těch příznaků
byli Róza a Oliver, nezasvěcení do žádného nového tajemství, ner-
 486 
vózní a celí nesví. Zvědavě přemítali a mlčeli; nebo když už nějaké
to slovo vyměnili, hovořili šeptem, jako by se báli slyšet i jen zvuk
vlastního hlasu.
Teprve když nadešla devátá hodina a už si začínali myslit, že ten
večer se již nedovědí nic nového, vstoupil konečně do pokoje pan
Losberne s panem Grimwigem a za nimi pan Brownlow spolu s mužem, při jehož spatření Oliver překvapením div nevyjekl  neboť mu
řekli, že to je jeho bratr, a přitom to byl týž muž, s kterým se srazil
tenkrát v tržním městysi a kterého zahlédl, jak se spolu s Faginem
dívá oknem do jeho pokojíka. Monks mrskl po užaslém hochovi pohledem plným nenávisti, kterou nedokázal utajit ani teď, a posadil
se poblíž dveří. Pan Brownlow, který v ruce přinášel nějaké listiny,
přistoupil ke stolu, nedaleko něhož seděla Róza s Oliverem.
„Je to trapný úkol,“ zahovořil pan Brownlow, „ale tato svědecká
prohlášení, podepsaná v Londýně před mnoha pány, je nutno v jádře opakovat zde. Byl bych vás toho pokoření rád ušetřil, ale dříve
než se rozejdeme, musíme tato svědectví slyšet z vašich vlastních
úst, a víte dobře proč.“
„Jen dál,“ pobídl ho oslovený a odvrátil tvář. „Honem. Udělal jsem
toho myslím už skoro dost. Nezdržujte mě tady zbytečně.“
„Toto dítě,“ pokračoval pan Brownlow, přitáhl si Olivera k sobě
a spočinul mu rukou na hlavě, „je váš nevlastní bratr, nemanželský
syn vašeho otce, mého drahého přítele Edwina Leeforda, a ubohé
mladé Agnes Flemingové, kterou jeho narození stálo život.“
„Ano,“ potvrdil Monks a zlobně se zamračil na rozechvělého
chlapce, jehož rozbušené srdce mohl málem slyšet, „to je jejich
parchant.“
„Výraz, kterého jste použil,“ přísně pravil pan Brownlow, „je
výtkou těm, kdo už dávno unikli z dosahu malomocného odsudku
tohoto světa. Nevrhá potupu na nikoho z živých kromě na vás, který
jste ho použil. Pomiňme to však. Narodil se ve zdejším městě.“
 487 
„Ve zdejším špitále,“ opáčil nasupeně Monks. „Celou tu historii
jsem přece pověděl tam,“ dodal a podrážděně přitom ukázal na
listiny na stole.
„Musíte ji povědět ještě i zde,“ řekl pan Brownlow a rozhlédl se
po posluchačích.
„Tak tedy poslouchejte!“ utrhl se Monks. „Když se jeho otec
v Římě roznemohl, přijela za ním jeho žena, moje matka  od které už dlouho žil odloučeně a která při odjezdu z Paříže mě vzala
s sebou  asi nejspíš aby se poohlédla po jeho majetku, co já vím,
protože k otci žádnou valnou náklonnost neměla a on k ní taky ne.
Vůbec o nás nevěděl, protože byl v bezvědomí a až do své smrti
druhého dne se už neprobral. Mezi papíry v jeho psacím stole byly
dva listy datované večer toho dne, kdy ho nemoc přepadla, a adresované vám,“ tu se obrátil k panu Brownlowovi, „a vložené do
krátkého několikařádkového sdělení pro vás s poznámkou na obalu
celé zásilky, že se nemá odeslat dříve než až po jeho smrti. Jeden
z těch listů byl dopis té dívce Agnes, druhý byla poslední vůle.“
„Co ten dopis?“ otázal se pan Brownlow.
„Dopis?  Arch papíru, znova a znova přeškrtávaný, s kajícím
doznáním a s prosbami k Bohu, aby jí stál ku pomoci. Namluvil
totiž té dívce pohádku, že nějaké hluboké tajemství  které jí slíbil
jednoho dne vysvětlit  mu prozatím brání, aby se s ní tenkrát ihned
oženil. A tak s ním udržovala známost dál a trpělivě mu důvěřovala, až mu uvěřila tuze mnoho a přišla o to, co jí už nikdo nemohl
jaktěživo vrátit. V té době měla pár měsíců do slehnutí. Vypsal jí
všechno, co hodlal udělat, aby skryl její hanbu, kdyby zůstal na živu,
a prosil ji, kdyby umřel, aby neproklínala jeho památku, ani aby si
nemyslila, že následky jejich hříchu padnou na hlavu jí nebo jejich
děťátku  protože prý všechna vina je na něm. Připomínal jí den,
kdy jí daroval malý medailónek a prsten s jejím křestním jménem
a s prázdným místem ponechaným pro vyrytí jména, které jí doufal
jednoho dne dát  prosil ji, aby si ho nechala a nosila ho na srdci
 488 
jako až doposud  a pak se rozepsal a stejnými slovy opakoval páté
přes deváté stále jedno a totéž, jako by se byl pomátl. Myslím, že se
pomátl doopravdy.“
„A poslední vůle?“ nadhodil pan Brownlow, mezitímco Oliverovi
hustě kanuly slzy.
Monks mlčel.
„Poslední vůli,“ vysvětloval pan Brownlow za něj, „sepsal ve
stejném duchu jako dopis. Vylíčil v ní útrapy, které mu připravila
jeho žena, vzpurnou povahu, špatnost a zlovolnost svého jediného
syna, vás, předčasně propadlého neřestem a vychovaného v nenávisti k němu  a odkázal vám a vaší matce po osmi stech librách
ročního důchodu. Celý zbytek svého jmění rozdělil na dva rovné
díly  jeden podíl pro Agnes Flemingovou a druhý pro jejich dítě,
narodí‑li se živé a dosáhne‑li kdy plnoletosti. Kdyby to byla dívka,
měla peníze dědit beze všech výhrad; kdyby to však byl hoch, pak
jedině s podmínkou, že po dobu své nezletilosti nikdy své jméno
před světem neposkvrní spácháním nějaké nečestnosti, nízkosti,
zbabělosti ani bezpráví. Tu podmínku prý klade proto, vysvětlil,
aby zdůraznil svou důvěru v matku a přesvědčení  ještě posílené
blízkostí smrti  že dítě podědí matčino něžné srdce a ušlechtilou
povahu. Kdyby se však byl v této naději zklamal, pak měly peníze
připadnout vám  protože tehdy, a ne dříve než tehdy, až by obě
děti byly stejné, by teprve uznal váš přednostní nárok na jeho jmění,
nárok váš, svého prvorozeného, který jste neměl nejmenší nárok na
jeho srdce, nýbrž už od nejútlejšího dětství jste ho svým chladem
a odporem odpuzoval.“
„Moje matka,“ promluvil Monks silnějším hlasem, „udělala to, co
by byla udělala každá žena: tu poslední vůli spálila. Dopis nikdy
nedošel na místo určení; ale matka si ho spolu s jinými důkazy
schovala pro případ, že by se někdy snažili tu poskvrnu zalhat. Otec
děvčete se od ní dověděl pravdu přibarvenou tak černě, jak si jen
mohla její hluboká nenávist přibásnit  za to ji teď miluju. Štvaný
 489 
studem a hanbou utekl s dětmi do zapadlého kouta ve Walesu
a dokonce i změnil jméno, aby se jeho přátelé nikdy nedopídili
jeho ústraní  a tam, celkem nedlouho po jeho příchodu, ho našli
v posteli mrtvého. To už uplynulo několik neděl, co dívka odešla
potají z domova; zchodil už kdejaké blízké město a vesnice, aby ji
vypátral  a právě tu noc, kdy se vrátil domů s pevným přesvědčením, že si sáhla na život, aby svou i jeho hanbu skryla, mu jeho
staré srdce puklo.“
Nakrátko se rozhostilo ticho, dokud nit vyprávění nenavázal pan
Brownlow.
„Po letech,“ pravil starý pán, „ke mně přišla matka toho muže
zde, Edwarda Leeforda. Utekl od ní, když mu bylo teprve osmnáct;
okradl ji o všechny šperky a peníze, co měla; karbanil, hýřil, padělal
podpisy a nakonec prchl do Londýna, kde se pak dva roky bratříčkoval s nejhoršími vyvrheli. Chřadla bolestivou a nevyléčitelnou
nemocí a toužila ho najít, dřív než ji skosí smrt. Zahájilo se pátrání
a bedlivě se hledalo. Dlouhou dobu zůstávalo všechno úsilí marné,
ale nakonec se přece jen dostavil úspěch a syn se s ní vrátil do
Francie.“
„Tam po vleklé chorobě umřela,“ pokračoval zase Monks, „a na
smrtelné posteli mi odkázala celé toto tajemství spolu se smrtelnou
a neuhasitelnou nenávistí ke všem, kterých se týkalo  ačkoli tu mi
odkazovat nemusela, protože jsem ji zdědil už dávno předtím. Za
nic nechtěla uvěřit, že by děvče bylo zabilo sebe i dítě, nýbrž celou
bytostí tušila, že se narodil hoch a je naživu. Přísahal jsem jí, jestli
mi někdy zkříží cestu, že ho uštvu  že mu nikdy nedopřeju klid  že
ho budu pronásledovat s nejsveřepějším a nejzavilejším nepřátelstvím  že si na něm zchladím nenávist, která mě sžírá  a jestli to
bude v mé moci, že poplivám planou chlubnost té urážlivé závěti
tím, že ho dovleču na samou šibenici. Měla pravdu. Konečně mi
přišel do cesty. Začal jsem dobře  a nebýt cancavých poběhlic, byl
bych skončil, jak jsem začal!“
 490 
Když si nyní padouch pevně založil ruce křížem přes prsa a v nemohoucnosti zmařené zloby sám sebe huhlavě proklínal, otočil se
pan Brownlow k vyděšenému hloučku vedle sebe a vysvětloval,
že žid, dávný Monksův spřeženec a důvěrník, dostával za držení
Olivera ve svých spárech vysokou odměnu, ze které měl určitou
část vrátit, kdyby hoch z jeho drápů vyvázl; a že spor v této věci
vedl k jejich návštěvě venkovského domku, kam se pak vydali za
tím účelem, aby zjistili Oliverovu totožnost.
„Co ten medailónek a prsten?“ obrátil se pan Brownlow s otázkou
na Monkse.
„Koupil jsem je od těch manželů, o kterých jsem vám vypravoval.
Ti je ukradli opatrovnici, která o ně zase okradla mrtvolu,“ odpověděl Monks, aniž zdvihl oči. „Víte, co se s nimi stalo?“
Pan Brownlow pouze kývl na pana Grimwiga a ten s náramnou čilostí zmizel; když se zakrátko vrátil, strkal před sebou paní
Bumblovou a za sebou táhl jejího neochotného chotě.
„Klamou mě snad zraky,“ zvolal pan Bumble se špatně líčeným
nadšením, „nebo je to vopravdu náš malý Oliver? Jejej, O‑li‑vere,
kdybys jen věděl, jak se mi po tobě stejskalo “
„Drž zobák, hlupáku,“ zahučela paní Bumblová.
„Nátura je holt nátura, manželko!“ bránil se správce špitálu.
„Copak se ve mně nesmí vozvat cit? Ve mně, co ho vychoval na kulatuře, když ho tuhle vidím sedět mezi dámama a pánama, že přívětivější aby jeden pohledal? Já toho hošíčka vždycky miloval, jako
by to byl můj  můj vlastní dědoušek,“ koktal pan Bumble, hledaje
vhodné přirovnání. „Mladej pane Olivere, pamatujete se na toho
zlatýho pána v bílej vestě? Ach jo, minulej tejden si ho vzalo nebe
v dubovej truhle s postříbřenejma uchama!“
„Zkuste to, pane,“ přihlásil se kousavě pan Grimwig, „a potlačte
své city.“
„K službám, vašnosti, budu hledět vyhovět,“ odpověděl pan
Bumble. „Těší mě, pane. Doufám, že zdravíčko slouží.“
 491 
Tento pozdrav platil panu Brownlowovi, který právě popošel
docela blízko k ctihodnému párku. Ukázal na Monkse a zeptal se:
„Znáte toho člověka?“
„Ne,“ odsekla paní Bumblová bez okolků.
„Vy asi taky ne?“ pravil pan Brownlow na adresu jejího manžela.
„V životě jsem ho nikdá neviděl,“ prohlásil pan Bumble. „Ani jste
mu asi nic neprodal?“
„Ne,“ odpověděla paní Bumblová.
„Nikdy jste asi neměl jistý zlatý medailónek a prsten, že?“ ptal se
pan Brownlow dál.
„Určitě ne,“ odvětila špitální správcová. „Nač jste nás sem citýrovali? Abychom odpovídali na takové nesmysly?“
Pan Brownlow opět kývl na pana Grimwiga a tento pán opět
s neobyčejnou ochotou odkulhal z pokoje. Ale nevrátil se opět se
statným párem tlustých manželů, nýbrž tentokrát přivedl dvě vyzáblé ženy, které se při každém klopýtavém kroku ochrnutě třásly.
„Tu noc, co umřela stará Sally, jste zavřela dvéře,“ řekla žena
vpředu a zvedla scvrklou ruku, „ale uši jste nám zacpat nemohla,
ani škvíry ve dveřích.“
„Ne, ne,“ přizvukovala druhá za ní, rozhlížela se a mlela bezzubými dásněmi. „Ne, ne, ne.“
„My ji slyšely, jak se vám namáhá povědět, co udělala, a viděly
jsme vás, jak jste jí z ruky vytáhla papírek, a taky jsme vás druhej
den hlídaly, jak jdete do krámu k zastavárníkovi,“ pravila první.
„Tak, tak,“ dodala druhá, „a byl to medajlónek a zlatej prsten. To
jsme vyzvěděly a viděly jsme, jak vám ty věci vracel. Nebyly jsme
daleko. Kdepak, nebyly jsme daleko.“
„A víme toho ještě víc,“ pokračovala zase první, „protože Sally
nám už o hodně dřív často vypravovala, co jí ta mladá matka povídala. Prej cejtila, že to nikdá nepřežije, a zrovna když na ni padla
ta nemoc, byla na cestě do města, kde leží otec vod toho dítěte, aby
umřela blízko jeho hrobu.“
 492 
„Chtěla byste slyšet přímo toho zastavárníka?“ zeptal se pan
Grimwig a udělal pohyb ke dveřím.
„Ne,“ odmítla žena, „jestli ten “ a ukázala na Monkse  „byl taková
baba zbabělá, že se přiznal, jako vidím, že je, a vy jste vyzpovídali
všecky tyhle čarodějnice, až jste si našli ty pravé, tak nemám, co
bych ještě řekla. Ano, prodala jsem mu ty věci a jsou na místě, odkud je už nikdy nedostanete. Co dál?“
„Nic,“ odpověděl pan Brownlow, „leda snad, že nám ještě zbývá
zařídit, aby žádný z vás obou víckrát nezastával odpovědné zaměstnání. Můžete jít.“
„Doufám,“ řekl pan Bumble a velice zkormouceně se kolem sebe
rozhlížel, když jeho manželka a pan Grimwig s oběma stařenami
mizeli ve dveřích, „doufám, že mě tahle nešťastná příhodička nepřipraví vo můj kulaturní ouřad?“
„To tedy připraví,“ potvrdil pan Brownlow. „S tím se můžete klidně předem smířit a ještě být rád, že jste z toho vyvázl tak lacino.“
„To všecko bylo dílo manželky. Nedala prostě jináč,“ namítl pan
Bumble, když se napřed ohlédnutím přesvědčil, jestli jeho polovice
je už opravdu z pokoje venku.
„To není omluva,“ opáčil pan Brownlow. „Byl jste při ničení těch
šperků přítomen a v očích zákona máte vlastně větší vinu než
ona  neboť zákon předpokládá, že vaše žena jedná podle vašich
příkazů.“
„Jestli zákon předpokládá tohle,“ řekl pan Bumble a silou žmoulal
v obou rukou klobouk, „tak je zákon vosel  pitomec. Jestli má zákon
takovýhle voči, tak je zákon starej mládenec  a nemůžu zákonu
přát nic horšího, než aby mu voči votevřela zkušenost na vlastním
těle  na vlastním těle!“
Když poslední tři slova s velkým důrazem zopakoval, narazil si
pan Bumble velice rázně klobouk, strčil ruce do kapes a vykročil za
svou polovicí po schodech dolů.
 493 
„Podejte mi laskavě ruku, slečno,“ pravil pan Brownlow a obrátil
se k Róze. „Nechvějte se  nemusíte se bát vyslechnout těch pár slov,
která nám ještě zbývá dopovědět.“
„Jestliže se  nevím, jak by to bylo možné, ale jestliže se nějak
týkají mne,“ řekla Róza, „prosím vás, povězte mi to až někdy jindy.
Teď už na to nemám ani sílu, ani odvahu.“
„Ale kde,“ zaodporoval starý pán a zavěsil si její ruku na loket,
„máte víc síly a statečnosti, než si myslíte, o tom jsem přesvědčen.
Znáte tuto mladou dámu, pane?“
„Ano,“ přisvědčil Monks.
„V životě jsem vás ještě neviděla,“ šeptala Róza mdle.
„Já vás viděl často,“ opáčil Monks.
„Otec nešťastné Agnes měl dvě dcery,“ pravil pan Brownlow. „Jaký
byl osud té druhé  malého děvčátka?“
„Děvčátko,“ řekl Monks, „když jeho otec umřel v cizím kraji, pod
cizím jménem, bez jediného dopisu, knihy nebo útržku papíru, který by poskytl sebeslabší stopu, podle které by bylo možno vypátrat
jeho přátele nebo příbuzné  k sobě vzali nějací bídní chalupníci
a vychovávali je jako vlastní.“
„Pokračujte,“ vybídl ho pan Brownlow a pokynul paní Maylieové,
aby přistoupila blíž. „Jen pokračujte!“
„Nemohl jste najít kout, kam se ti lidé ztratili,“ řekl Monks, „ale
na co nestačí přátelství, to často zmůže nenávist. Moje matka ho
našla  po celoročním důmyslném pátrání  ba našla i to dítě.“
„A vzala si holčičku k sobě?“
„Ne. Byli to chudí lidé a jejich ušlechtilá lidumilnost je začínala
mrzet  aspoň muži se už zajídala  a matka ji tedy nechala u nich
a dala jim menší peněžitý dar, který nemohl stačit nadlouho, a slíbila jim další podporu, kterou ale neměla vůbec v úmyslu poslat.
Ale nespolehla se pouze na jejich nespokojenost a chudobu, že by
stačily dítěti dost otrávit život, a pověděla jim ještě historii sestřiny
hanby s takovými změnami, jaké se jí hodily do krámu. Varovala
 494 
je, aby na dítě dávali dobrý pozor, protože pochází ze špatné krve,
a také jim řekla, že holčička jako nemanželské dítě určitě dříve nebo
později sejde na špatnou cestu. Okolnosti tomu všemu nasvědčovaly, rodina tomu uvěřila a dítě u nich živořilo životem tak bídným,
že to uspokojovalo i nás, až jednou nějaká ovdovělá paní, která
tenkrát bydlela v Chesteru, náhodou holčičku zahlédla, ustrnula
se nad ní a vzala si ji k sobě. Myslím, že se proti nám spikly nějaké
pekelné čáry, protože přes všechno naše úsilí tam děvče zůstalo
a bylo šťastné. Asi před dvěma třemi roky jsem ji ztratil z očí a pak
jsem ji už neviděl až zase teprve před několika měsíci.“
„Vidíte ji teď?“
„Ano. Opírá se vám o ruku.“
„Ale přes to všechno moje neteř,“ zvolala paní Maylieová a objala
omdlévající dívku, „přes to všechno moje nejdražší dítě. Teď už
bych ji nedala ani za všechny poklady světa! Má líbezná společnice,
moje drahé, milované děvče!“
„Jediný přítel, kterého jsem kdy měla!“ zvolala Róza a přivinula
se k ní. „Nejlaskavější, nejlepší přítel! Mně pukne srdce. Kdo má to
všechno unést!“
„Unesla jsi víc a přes všechno, cos musela snášet, jsi vždycky byla
to nejhodnější a nejněžnější stvoření, jaké kdy oblažovalo všechny kolem sebe,“ řekla paní Maylieová a něžně ji objímala. „No, no,
děvenko zlatá, pamatuj, kdo to tady na tebe čeká, aby tě sevřel do
náruče, dítě ubohé! Jen se podívej  vidíš ho, děvenko, vidíš?“
„Žádná teta!“ zvolal Oliver a vrhl se jí kolem krku. „Nikdy jí nebudu říkat teta  sestra, moje zlatá sestřička, kterou mě moje srdce
hned od první chvíle přikazovalo milovat tak vroucně! Rózo, drahá,
milovaná Rózo!“
Slzy, které nyní kanuly, a přerývaná slova, která si oba sirotci
v dlouhém vřelém objetí spolu vyměňovali, nám buďte posvátná.
V té jedné chviličce nalezli otce, sestru a matku a zase je ztratili.
V jedné číši se mísily radost i žal  ale nebyly to slzy hořké, neboť
 495 
i sám žal se hlásil tak zdušené a obestřen vzpomínkami tak sladkými a něžnými, že přecházel v blaženou slast a ztrácel všechny stíny
bolu. Dlouho, předlouho byli spolu sami. Konečně tiché zaklepání
na dveře ohlásilo, že někdo je venku. Oliver otevřel, vyklouzl ven
a místo něho do pokoje vstoupil Harry Maylie.
„Vím všechno, drahá Rózo, všechno vím,“ řekl a posadil se vedle
té roztomilé dívky.
„Nejsem tady náhodou,“ dodal po delším mlčení, „ani jsem to
všechno neslyšel až dnes, protože jsem se to dověděl už včera  teprve včera. Uhodlas, že jsem ti přišel připomenout tvůj slib?“
„Počkej,“ řekla Róza. „Víš opravdu všechno?“
„Všechno. Dovolilas mi, že se kdykoli do roka smím ještě jednou
vrátit k předmětu naší poslední rozmluvy.“
„Ano.“
„Ale že tě nesmím nutit, abys změnila své rozhodnutí,“ pokračoval mladý muž, „nýbrž jen je znovu vyslechnout, budeš‑li je chtít
opakovat. Já ti měl položit k nohám jakékoli postavení nebo jmění,
které zrovna budu mít, a zavázal jsem se, kdybys i nadále trvala na
svém dřívějším rozhodnutí, že ani slovem, ani činem se je nepokusím zvrátit.“
„Tytéž důvody, které mě vedly k tomu tehdy, mě vedou i dnes,“
řekla Róza pevně. „Jestliže jsem kdy byla povinována nesmlouvavou a neochvějnou oddaností té, jejíž dobrota mě zachránila před
životem bídy a utrpení, kdy jindy bych měla tuto povinnost cítit
živěji než právě dnes? Je to sice zápas,“ pravila Róza, „ale zápas,
který podstupuji s hrdostí  je to palčivá bolest, ale bolest, kterou
mé srdce unese.“
„Dnešní odhalení ,“ začal Harry.
„Dnešní odhalení,“ opáčila Róza jemně, „nic nemění na mém postavení, pokud se týká tebe, proti tomu, v jakém jsem byla předtím.“
„Zatvrzuješ vůči mně své srdce, Rózo,“ namítl její zbožňovatel.
 496 
„Ach Harry, Harry,“ zaúpěla dívka a propukla v pláč, „kéž bych to
jen mohla  a ušetřila si tuhle bolest!“
„Tak proč si ji sama působíš?“ opáčil Harry a vzal ji za ruku.
„Pomysli, drahá Rózo, pomysli, co jsi dnes slyšela!“
„A co jsem slyšela! Co jsem slyšela!“ zvolala Róza. „Že vědomí
těžkého zneuctění dohnalo mého vlastního otce k tomu, že se všem
vyhýbal  ale už jsme si řekli dost, Harry, už jsme si řekli dost.“
„Ještě ne, ještě ne,“ bránil se mladý muž a zadržel ji, když se zvedla.
„Mé naděje, mé touhy, mé vyhlídky, mé city, všechny mé životní názory
se změnily  jen moje láska k tobě ne. Nyní ti nabízím nikoli vznešenost v ruchu vysokých kruhů, nikoli společenský styk se světem
plným falše a pomluv, kde do poctivé tváře vhání ruměnec jen samá
hanebnost a pohana, nýbrž domov  srdce a domov  ano, nejdražší
Rózo! A jen to, jen a jedině to je všechno, co ti mohu nabídnout!“
„Co tím myslíš?“ zajíkla se dívka.
„Jen tohle  že když jsem od tebe posledně odcházel, odcházel
jsem s pevným odhodláním srovnat se zemí všechny domnělé
přehrady mezi tebou a mnou; s rozhodnutím, že když nemůže můj
svět být světem tvým, udělám si z tvého světa svůj; že žádná rodová
pýcha nesmí nad tebou ohrnovat ret, nebo jinak že jí ukážu záda. To
jsem také udělal. Ti, kdo se kvůli tomu ode mne odtáhli, odtáhli se
i od tebe a dokázali, že máš tak dalece pravdu. Ti mocní ochránci, ti
vlivní a vysoce postavení příbuzní, kteří se kdysi na mne usmívali,
si mě teď měří chladně. Ale v nejžírnějším kraji Anglie se usmívají
široké lány a kynou košaté stromy a u jednoho vesnického kostela 
mého, Rózo, mého, slyšíš!  stojí prosté venkovské stavení, na které
mě můžeš udělat pyšnějším, než kdyby se byly tisícinásobně splnily
všechny ty naděje, kterých jsem se vzdal. To je tedy moje dnešní
důstojenství a postavení  a zde ti je skládám k nohám!“
„Je to utrpení, čekat s večeří na milence,“ povzdychl si pan Grimwig,
když se probudil a stáhl si z obličeje šátek, přehozený přes hlavu.
 497 
Abychom řekli pravdu, večeře čekala vskutku nemožně dlouhou
dobu. Ani paní Maylieová, ani Harry, ani Róza (kteří přišli společně)
nemohli své zpoždění omluvit jediným slovem.
„Už jsem vážně pomýšlel na to, že dnes sním svou hlavu,“ prohlásil pan Grimwig, „protože jsem se už začal obávat, že nic jiného
nedostanu. Nemáte‑li nic proti tomu, budu tak smělý a pozdravím
nastávající nevěstu.“
Pan Grimwig neztratil vteřinku, aby toto oznámení uvedl ve
skutek, a ihned uzardělou dívku poceloval; a jelikož to byl příklad
nakažlivý, následovali ho jak doktor, tak i pan Brownlow. Někteří
lidé sice tvrdí, že podle očitého svědectví jako první šel ve vedlejším
tmavém pokoji příkladem napřed Harry Maylie; leč nejspolehlivější
prameny to pokládají za vyloženou pomluvu, neboť byl přece mladý a k tomu duchovního stavu!
„Olivere, dítě moje,“ vítala hocha paní Maylieová, „kdepak jsi byl
a proč vypadáš tak smutně? Ještě teď se ti po tvářičce kutálejí slzy.
Copak se stalo?“
Náš svět je plný zklamání; často maří naděje, které hýčkáme
nejvíc, a naděje, které jsou našemu založení nejvíc ke cti.
Ubohý Dick už nebyl mezi živými!
 498 
Kapitola padesátá druhá
Poslední noc Faginova života
Soudní síň byla od podlahy po strop jednolitá mozaika lidských
tváří. Z každičkého coulu prostoru vyhlížely zvědavé a dychtivé
oči. Od zábradlí před lavicí obžalovaných až po nejostřejší růžek
nejtěsnějšího koutku na galeriích se všechny pohledy upíraly na
jednoho člověka  na Fagina. Vpředu vzadu, nahoře dole, vpravo
vlevo  zdálo se, jako by stál pod klenbou oblohy, celé rozjiskřené
planoucími zraky.
Tam stál, ve vší té záři živoucího světla, s jednou rukou opřenou
o dřevěné madlo před sebou, s druhou rukou přiloženou k uchu
a s hlavou nataženou kupředu, aby mohl co nejzřetelněji pochytit
každé slovo, které splyne ze rtů předsedajícímu soudci, na závěr
shrnujícímu žalobu porotě. Občas střelil pronikavým pohledem po
porotcích, aby vypozoroval účinek každé i sebechatrnější polehčující okolnosti, a když s děsivou jasností dopadaly vývody svědčící
proti němu, pohlížel po svém obhájci s němou prosbou, aby ještě
i teď uvedl něco důrazného v jeho prospěch. Kromě těchto projevů úzkosti nehnul prstem ani brvou. Od samého začátku přelíčení
sebou téměř nepohnul  a teď, když soudce domluvil, zůstával dále
v téže strnulé pozici napjaté pozornosti, se zrakem na něho upřeným, jako by dosud poslouchal.
Lehký šum v soudní síni ho přivedl k sobě. Rozhlédl se a viděl,
že porotci sestrčili hlavy dohromady, aby se poradili o výroku. Když
mu oči zabloudily na galerii, spatřil, jak se lidé natahují jeden přes
druhého, aby mu viděli do obličeje; někteří chvatně zvedali k očím
skla a kukátka, kdežto jiní si šeptali se sousedy, v tváři výraz ošklivosti. Málo bylo těch, kteří se zdáli k němu nevšímaví a hleděli jen
 499 
na porotce v netrpělivém podivu, jak mohou tak váhat. Ale z žádné
tváře  dokonce ani u žen, kterých bylo v diváctvu mnoho, nevyčetl
sebeslabší stopu soucitu se sebou ani žádný jiný cit než strhující
zaujetí, aby byl odsouzen.
Jak tak jediným zmateným pohledem to všechno obzíral, zavládlo opět hrobové ticho, a když se ohlédl, spatřil, že porotci zamířili
k soudcovskému stolu. Pššš!
Požádali pouze o dovolení, aby se směli vzdálit.
Jak vycházeli, hleděl jednomu po druhém hloubavě do tváře, jako
by z nich chtěl poznat, na kterou stranu se kloní většina, ale jeho
snaha byla marná. Žalářník mu položil ruku na rameno. Mechanicky
ho následoval až na konec přepážky a posadil se na židli. Muž mu
na ni musil ukázat, jinak by ji vůbec nebyl viděl.
Opět zdvihl oči ke galerii. Někteří diváci jedli a někteří se ovívali
šátkem, protože v přeplněné síni bylo velké horko. Nějaký mladík si
črtal jeho tvář do notýsku. Fagin přemítal, je‑li mu obrázek podobný,
a když si kreslíř ulomil u tužky špičku, pozoroval ho, jak si nožíkem
přiřezává jinou, docela stejně, jako kterýkoli jiný lhostejný zevloun.
A když stočil oči na soudce, zrovna tak lenivě se začal v mysli
obírat střihem jeho taláru, a co asi stojí a jak si ho obléká. U soudcovského stolu seděl při jednání i nějaký tlustý starý pán, který asi
před půlhodinou odešel a teď se právě vrátil. A Fagin si v duchu
kladl otázky, šel‑li muž snad na oběd, co k němu asi měl a kde asi
obědval, a sledoval tento řetěz lichých myšlenek dál, dokud jeho
oko neupoutal nějaký nový předmět a nerozvinul řetěz nový.
Ne že by se po celou tu dobu byla jeho mysl, byť jen na vteřinku, oprostila od tísnivého, nepotlačitelného vědomí hrobu, který
se mu rozvírá u nohou; cítil ho v sobě ustavičně, ale jaksi nejasně
a neosobně a nemohl na něj upnout myšlenky. A tak i mezitímco
se při představě blízké smrti hned zimničně třásl a hned horečně
rozpaloval, začal najednou počítat špičaté železné pruty před sebou
a uvažoval, jak se asi jedna ta špička ulomila a dají‑li to spravit nebo
 500 
to nechají tak, jak to je. Pak přemýšlel o všech hrůzách šibenice
a popraviště  a přestal a pozoroval muže kropícího podlahu, aby
se ochladil vzduch  a pak opět v přemýšlení pokračoval.
Konečně se ozvalo volání po tichu a celá síň upřela se zatajeným
dechem oči na dveře. Porotci se vrátili a prošli těsně kolem něho.
Nic nemohl vyčíst z jejich tváří; docela dobře mohly být z kamene.
Ticho zmrtvělo ještě víc  ani šustnutí  ani dechnutí: Vinen!
Budovou zadunělo burácivé zvolání, a nové a další, a pak doznívalo ozvěnou hlasitého repotu a pak znovu zase zmohutnělo, když
se repot jako vzteklé hromobití vyvalil ven. To byl jásavý pokřik
ulice, davu vítajícího novinu, že v pondělí půjde žid na smrt.
Hluk se utišil a soudce se vězně zeptal, může‑li uvést nějaký
důvod, proč by nad ním neměl být vynesen rozsudek smrti. Ten
již zaujal touž naslouchavou pozici jako předtím a hleděl upřeně
na tazatele, když mu otázku kladl; ale ten ji musil ještě dvakrát
opakovat, než se zdálo, že ji vězeň slyšel, a i pak jen hučel, že je
starý člověk  starý člověk  starý člověk  až se mu hlas rozplynul
v šepot a zmlkl opět docela.
Soudce si nasadil černý biret a vězeň stál dále s týmž držením
těla i výrazem tváře. Děsivá velebnost chvíle vynutila nějaké ženě
na galerii z hrdla výkřik; vězeň tam chvatně vzhlédl, jako by ho
to vyrušení pohoršovalo, a naklonil se kupředu ještě napjatěji.
Soudcův proslov zněl slavnostně a byl otřásající; vyhlášení ortelu
bylo hrůza poslechnout. Ale vězeň stál jako mramorová socha, nehnula se v něm žilka. Tak stál, s vyzáblou tváří nataženou kupředu,
spodní čelistí svěšenou a očima strnule vypoulenýma před sebe,
ještě když mu žalářník položil ruku na rameno, a pokynul mu, aby
už šel. Nakrátko se tupě rozhlédl kolem a pak poslechl.
Vedli ho dlážděným koridorem pod soudní síní, kde někteří
vězňové čekali, až přijde řada na ně, a jiní rozprávěli s přáteli, natlačenými z druhé strany kolem mříže, za kterou ležel otevřený dvůr.
Nikdo tam nečekal, aby si promluvil s ním, když však šel kolem,
 501 
vězňové se rozestoupili, aby ho snadněji mohli zahlédnout lidé,
kteří viseli zvenčí na mříži; a ti ho zasypali potupným spíláním,
jekem a syčením. Zahrozil na ně pěstí a byl by po nich plivl, ale jeho
průvodci ho rychle zatáhli do ponuré chodby, pořídku osvětlené
kalnými lampami, a tou dál do vnitřku vězení.
Tam ho prohledali, aby u sebe snad neměl nějaký prostředek,
jak předejít naplnění zákona, a po odbytí této procedury ho zavedli
do jedné kobky odsouzenců k smrti a tam ho nechali  samotného.
Posadil se na kamennou lavici proti dveřím, která zastávala úlohu
sedadla i lože, sklopil krví podlité oči k zemi a snažil se soustředit
myšlenky. Po chviličce se mu začaly v paměti vynořovat jednotlivé
nesouvislé úryvky toho, co říkal soudce  třebaže při řeči mu připadalo, že nemůže pochytit slovo. Ty ponenáhlu zapadaly na patřičné
místo a postupně vybavovaly z podvědomí další, takže zakrátko si
sestavil řeč celou skoro doslova tak, jak ji soudce pronesl. Odsuzuje
se k pověšení za krk na tak dlouho, až bude mrtev  tak zněl konec.
K pověšení za krk na tak dlouho, až bude mrtev!
Když tma už silně černala, začal přemýšlet o všech lidech, které
znával a kteří umřeli na popravišti  někteří z nich jeho přičiněním.
Vyvstávali před ním tak rychle za sebou, že je stěží stačil počítat.
Některé z nich viděl umírat  a ještě se posmíval, protože umřeli
s modlitbou na rtech. Ten rachotivý zvuk, s kterým se rozevře propadlo! A ta náhlost, jak se silný a statný muž promění v ubohou
rozkymácenou hromádku hadrů!
Někteří z nich možná dostali zrovna tuhle celu  seděli právě na
tomhle místě. Je už hrozná tma  proč nenesou světlo? Ta cela je
vystavěná už moc let. Stovky lidí tady musely strávit své poslední
hodiny. Je to jako sedět v hrobce vystlané mrtvolami  ta kukla,
smyčka, připoutané ruce, ty tváře, co poznává i pod tou příšernou
kápí!  Světlo, světlo!
Konečně, když už měl od bušení do těžkých dveří a zdí ruce do krve
rozedřené, ukázali se dva muži. Jeden přinesl svíčku a zastrčil ji do
 502 
železného svícnu vetknutého do zdi; druhý si dovnitř přivlekl slamník,
aby na něm strávil noc  neboť vězeň nesmí už nadále zůstat sám.
Pak nadešla noc  tmavá, truchlivá, mlčenlivá noc. Jiní, kteří nespí,
rádi poslouchají odbíjení věžních hodin, protože hovoří o životě a příchodu dne. Jemu přinášelo zoufalství. Každý úder železného zvonu
těžce duněl stejným hlubokým, dutým hlasem: smrt. Co mu byl platný
hluk a shon jásavého rána, který pronikal až tam? Byla to jen hrana
v jiné podobě, varovné memento posílené současně výsměchem.
Uplynul den. Den? Vůbec nebyl, uběhl, sotva přišel  a opět nadešla noc, noc tak dlouhá a přece tak krátká, dlouhá svým strašlivým
tichem a krátká svými prchajícími hodinami. Jednu chvíli zuřil a pustě klel, druhou hlasitě skučel a rval si vlasy. Přišli se s ním modlit
ctihodní mužové jeho vyznání, ale se zlořečením je vyhnal. Znovu se
pokusili o svůj čin lidumilnosti, ale musili prchnout před jeho ranami.
Sobotní noc. Zbývá mu už jen jediná noc naživu. A sotva mu to
vytanulo v mysli, rozbřeskl se den  neděle.
Teprve večer tohoto posledního strašlivého dne dolehlo na jeho
zkaženou duši drtivé vědomí, v jakém je bezmocném a zoufalém
postavení, plnou silou; ne že by kdy byl choval nějakou určitou nebo
pevnou naději na milost, ale protože si nikdy nedovedl smrt tak
blízkou představit jasněji než jako mlhavou pravděpodobnost. Od
začátku mluvil málo na kteréhokoli z obou mužů, kteří se v dozoru
u něho střídali, a oni se zase sami nijak nesnažili jeho pozornost
vzbouzet. Vysedával na lavici, ve snách, ač nespal. Ale teď každou
minutu vyskakoval a s ústy udýchaně pootevřenými a s kůží horečnatě rozpálenou pobíhal po cele v takových záchvatech strachu
a zuřivosti, že i oni  takové podívané zvyklí  s hrůzou před ním
uhýbali. Nakonec pak začal ve vší muce zlého svědomí běsnit tak,
že bylo nad síly jednoho člověka sedět u něho sám a dívat se na to,
a hlídali ho tedy oba muži společně.
Přihrbil se na svém kamenném loži a přemítal o minulosti. V den
jeho zatčení ho zranilo několik kamenů hozených z davu a měl teď
 503 
hlavu ovázanou kusem plátna. Rezavé vlasy mu visely do bezkrevné tváře, vousy měl poškubané a zknocené do chuchvalců, oči mu
planuly děsivým světlem, nemytá kůže mu pukala horečkou, která
ho spalovala. Osm  devět  deset. Jestli to není nějaký trik, který ho
má vystrašit, a jestli si hodiny opravdu šlapou takhle jedna druhé
na paty, kde bude, až malá ručička oběhne jednou kolem? Jedenáct!
Odbila další, dříve než hlas předešlé hodiny přestal rozechvívat
vzduch. V osm bude jediným truchlícím ve svém vlastním pohřebním průvodu; v jedenáct 
Ony strašlivé zdi Newgateské věznice, které již skrývaly tolik
běd a tolik nevyslovených duševních muk nejen před zraky, ale
tuze často a tuze dlouho i před myšlenkami lidí, ještě nikdy v sobě
nechovaly podívanou tak děsivou jako tentokrát. Hrstka těch, kteří
cestou kolem na okamžik postáli a položili si otázku, co asi dělá
muž, který má být zítra pověšen, by té noci byla spala věru špatně,
kdyby ho byla mohla spatřit.
Od časného večera až téměř do půlnoci se do vrátnice trousily
skupinky po dvou po třech lidech a s úzkostlivou tváří se přeptávaly,
nedošel‑li snad nějaký odklad vykonání rozsudku. Jakmile se jim
dostalo záporné odpovědi, ihned tuto vítanou zprávu tlumočily
hloučkům na ulici a ty si navzájem označovaly dveře, kterými
musí odsouzenec vyjít, a ukazovaly si místo, kde bude postaveno
popraviště, a když nakonec zdráhavým krokem odcházely, ještě
se otáčely a vyvolávaly si výjev v představě. Jeden po druhém se
hloučky ponenáhlu ztrácely, až uprostřed nejhlubší noci zůstala
tmavá ulice na hodinu liduprázdná.
Prostranství před vězením bylo vyklizeno a ulici už přepažovalo
několik silných, černě natřených bariér, aby utlumily očekávaný
nápor zástupů, když k dvířkům ve vratech došel pan Brownlow
s Oliverem a předložil povolení k návštěvě vězně, podepsané jedním ze šerifů. Ihned je vpustili do vrátnice.
 504 
„Mladý pán má jít, prosím, taky?“ zeptal se muž, jehož povinností
bylo je provázet. „Není to zrovna podívaná pro děti, pane.“
„To věru není, příteli,“ přisvědčil pan Brownlow, „ale mé jednání s tím člověkem se toho dítěte úzce dotýká, a protože ho vidělo
právě v době jeho vrcholných úspěchů a bídáctví, myslím, že mu
neuškodí  i za cenu trochy bolesti a strachu  když ho uvidí i teď.“
Těch pár slov si řekli stranou, aby je Oliver neslyšel. Muž si klepl
prstem o čepici, podíval se poněkud zvědavě po Oliverovi, otevřel
další vrátka naproti těm, kterými vstoupili, a tmavými klikatými
chodbami je vedl k celám.
„Tohle,“ pravil muž a zastavil se v šeré chodbě, kde za naprostého
mlčení na něčem pracovalo několik mužů, „tohle je místnost, kudy
ho povedou. Pojďte semhle a uvidíte dvířka, kudy vyjde na ulici.“
Zavedl je do kamenné kuchyně, vybavené měděnými kotly pro
vaření vězeňské stravy, a ukázal na jedny dveře. Nad nimi byl zamřížovaný otvor, kterým dovnitř zaléhal hovor mužských hlasů
spolu s bušením kladiv a rachotem shazovaných prken. Stavěli
popravištní lešení.
Z kuchyně pak prošli ještě několika kovanými dveřmi, které jim
otvírali klíčníci z vnitřku, a když vyšli na otevřený dvůr, vystoupili
po úzkých schodech a vkročili do chodby s řadou těžkých dveří
po levé straně. Žalářník je pokynem ruky zarazil, aby počkali na
místě, a zaklepal svazkem klíčů na jedny dveře. Po krátkém hovoru
vedeném šeptem vyšli oba hlídači na chodbu, protáhli se, jako by
tomu dočasnému ulehčení byli rádi, a pokynuli návštěvníkům, aby
následovali žalářníka do cely. Vstoupili tedy.
Na smrt odsouzený zlosyn seděl na kamenném loži a kolébal se
ze strany na stranu s obličejem podobným spíš tváři šelmy lapené
do pasti než člověku. Myslí očividně bloudil v minulosti, protože
nepřestával huhlat, a jak se zdálo, vnímal jejich přítomnost pouze
jako část svého vidění.
 505 
„Jsi milánek, Čódl  pěkněs to proved “ drmolil. „Na vida, Oliver,
ha, ha, ha! Taky Oliver přišel  hotovej pán teďka  hotovej pán 
odveďte toho hocha někam spát!“
Žalářník vzal Olivera za volnou ruku, pošeptal mu, aby se nelekal,
a potom mlčky přihlížel dál.
„Odveďte ho spát!“ zvolal Fagin. „Neslyšíte? Nikdo? To ten  ten 
ten je vlastně příčinou toho všeho. Stojí to za ty peníze, ho v tom
vychovat!  Bolterovi chřtán, Bille  holku nechte být  Bolterovi
chřtán tak hluboko, jak vám nůž zajede! Uřežte mu hlavu!“
„Fagine!“ okřikl ho žalářník.
„To jsem já!“ zvolal žid a okamžitě zaujal stejnou naslouchavou
pozici, v jaké sledoval soudní jednání. „Jsem starý člověk, slavný
soude  moc starý, moc starý!“
„Podívejte,“ řekl žalářník a opřel se mu rukou do prsou, aby nemohl vstát, „tady s vámi chce někdo mluvit, asi se vás chce na něco
zeptat. Fagine, Fagine! Copak nejste muž?“
„Už dlouho nebudu,“ opáčil vězeň a pozdvihl tvář, ve které nezůstala stopa po lidském výrazu kromě vzteku a hrůzy. „Zab je hrom!
Všecky! Kdo jim dal právo mě vraždit?“
S posledními slovy zahlédl Olivera a pana Brownlowa. Přichoulil
se do nejzazšího koutku lavice a dožadoval se vysvětlení, co tam
chtějí.
„Klid, klid,“ krotil ho žalářník a stále ho přitlačoval k lavici.
„Prosím, pane, povězte mu, co si přejete. Ale pospěšte si laskavě,
jak čas utíká, je to s ním čím dál tím horší.“
„Máte několik listin,“ začal pan Brownlow a popošel k němu,
„které pro větší bezpečnost svěřil jistý člověk jménem Monks do
úschovy vám.“
„To je všechno samá lež,“ opáčil Fagin. „Nic nemám  žádnou
listinu, ani jednu.“
„Pro smilování boží,“ pokračoval pan Brownlow hluboce vážně,
„nemluvte tak teď, na samém prahu smrti, ale řekněte mi, kde jsou!
 506 
Víte přece, že Sikes je mrtvý, že Monks všechno přiznal, že není
naděje na jakýkoli další zisk. Kde jsou ty listiny?“
„Olivere,“ zvolal Fagin a zakýval na něj, „pojď sem! Něco ti pošeptám.“
„Já se ho nebojím,“ řekl Oliver přidušeným hlasem a pustil se ruky
pana Brownlowa.
„Ty papíry,“ šeptal Fagin, když si přitáhl Olivera k sobě, „jsou v horním předním pokoji v krbovém komíně, v cajkovém pytlíku v díře
kousek odspoda. Chci s tebou mluvit, milánku. Chci s tebou mluvit.“
„Ano, ano,“ souhlasil Oliver, „ale pomodlíme se. Prosím! Jen jednou se pomodlíme. Klekněte si a aspoň jednou se se mnou pomodlete, a pak si budeme povídat do rána.“
„Venku, venku,“ opáčil Fagin a s prázdným pohledem upřeným
hochovi přes hlavu strkal Olivera před sebou ke dveřím. „Řekni, že
jsem usnul  tobě věřit budou. Můžeš mě dostat ven, když mě takhle
vyvedeš. Tak běž, běž!“
„Ach! Bože, odpusť tomu nešťastníkovi!“ zvolal hoch a propukl
v pláč.
„Na, tak je to dobře, tak,“ liboval si Fagin. „To nám pomůže. Nejdřív
tyhle dveře. Jestli se budu třást a klepat, až půjdem kolem čakanu,
nevšímej si toho a pospíchej dál. Na, na, běž!“
„Už mu nechcete nic, pane?“ zeptal se žalářník.
„Ptát se už nechci,“ odpověděl pan Brownlow, „ale kdybych měl
naději, že bychom ho mohli vyburcovat, aby si uvědomil své postavení “
„To nedokážete ničím, pane,“ pravil žalářník a zavrtěl hlavou.
„Nejlíp, abyste šli.“
Dveře cely se otevřely a hlídači se vrátili.
„Jen jdi, jen jdi,“ volal Fagin. „Tiše, ale ne tak pomalu. Rychleji,
rychleji!“
Muži se ho chopili, vysvobodili z jeho zaťatých prstů Olivera
a zadrželi vězně v cele. Chviličku se bránil se vší silou zoufalství
 507 
a potom spustil takový jek, že pronikal i těmi mohutnými zdmi;
výkřik za výkřikem zněl odcházejícím v uších, dokud nedorazili na
otevřený dvůr.
Trvalo delší čas, než vyšli z věznice. Oliver po tom strašlivém
výstupu div neomdlel a byl tak slabý, že snad hodinu nebo i déle
neměl dost sil, aby udělal krok.
Svítal den, když se konečně dostali zase ven. Na ulici se již shromáždil obrovský dav; okna byla plná lidí, kteří kouřili a hráli karty,
aby si ukrátili čas; zástupy se strkaly, hašteřily, žertovaly. Všechno
dýchalo životem a veselím, jen ta masa temných obrysů v samém
středu nečerné lešení, příčné břevno, provaz a ostatní příšerné
parafernálie40 smrti.
40  Průvodní jevy, potřeby. Pozn. red.
 508 
Kapitola padesátá třetí
A zároveň poslední
Vyprávění o osudech těch, kteří v tomto příběhu vystupovali, dospělo téměř ke konci. Ono málo, co jejich kronikáři ještě zbývá
dopovědět, lze říci hrstkou prostých slov.
Než uplynuly tři měsíce, byli Róza Flemingová a Harry Maylie
oddáni ve vesnickém kostele, který měl nadále být působištěm
tohoto mladého duchovního; téhož dne se nastěhovali do nového
a šťastného domova.
Paní Maylieová se usídlila u syna a u snachy, kde se pak po celý
pokojný zbytek života těšila největšímu blahu, jaké může věk a dobrota poznat  pohledu na štěstí těch, které nepřetržitě zahrnovala
nejvřelejší láskou a nejněžnější starostlivostí svého nepromarněného života.
Po zevrubném a pečlivém prozkoumání se ukázalo, že kdyby
se trosky jmění, zbývající v opatrování Monksově (které nikdy
nevzkvétalo ani v rukou jeho, ani v rukou jeho matky), rozdělily
rovným dílem mezi něj a Olivera, připadlo by na každého z nich
něco málo přes tři tisíce liber. Podle ustanovení otcovy poslední
vůle by byl Oliver měl právo na všechno; ale pan Brownlow, který
nechtěl staršího syna připravit o možnost, aby své dřívější hanebnosti odčinil a nastoupil počestnou životní dráhu, takové rozdělení
navrhl a jeho mladý chráněnec na to s radostí přistoupil.
Monks, který nadále vystupoval pod tímto přijatým jménem,
odejel se svým podílem do vzdálené končiny Nového světa; tam
ho však brzo promrhal, znovu zapadl do starých kolejí, a když si
po spáchání nějakého nového podvodu a darebáctví odsluhoval
dlouhý trest vězení, při jednom záchvatu staré choroby konečně
 509 
podlehl a zemřel ve věznici. Stejně daleko od domova zemřeli i hlavní zbývající členové tlupy jeho přítele Fagina.
Pan Brownlow přijal Olivera za vlastního. Tím, že se s ním i se
starou hospodyní odstěhoval do domu sotva míli vzdáleného od
malé fary, kde bydlili jeho drazí přátelé, splnil jediné zbývající přání Oliverova vřelého a upřímného srdce a tak dohromady stmelil
družný kroužek, jehož ovzduší se blížilo dokonalému štěstí do té
míry, jaké lze v tomto proměnlivém světě vůbec kdy dosáhnout.
Ctihodný doktor Losberne se krátce po svatbě mladé dvojice vrátil do Chertsey, kde připraven o společnost starých přátel by býval
nespokojený, kdyby jeho letora byla takový pocit připouštěla, a byl
by také protivně zpodivínštěl, kdyby to byl uměl. Dva tři měsíce
se spokojoval narážkami, že se obává, že mu tamější vzduch nějak
přestává svědčit, a když potom přišel na to, že Chertsey pro něj
opravdu není tím, čím bývalo, odevzdal praxi pomocníkovi, najal si
mládenecký domek za vesnicí, kde byl jeho mladý přítel pastorem,
a okamžitě ozdravěl. Tam se pustil do zahradničení, kytičkaření,
rybaření, truhlaření a různých jiných zálib podobného druhu
a všechny vykonával se svým příznačným zbrklým zápalem. Ve
všech do jedné získal od té doby po dalekém širokém okolí věhlas
znalce nad znalce.
Ještě před přestěhováním pojal silnou přátelskou náklonnost
k panu Grimwigovi a tento výstřední pán ji srdečně opětoval.
Proto ho také pan Grimwig přijíždí mnohokrát do roka navštívit.
Při každé takové návštěvě pan Grimwig kytičkaří, rybaří a truhlaří
s náramnou horlivostí; všechno dělá velice originálním a bezpříkladným způsobem, ale se svým oblíbeným zaříkáním trvá vždycky
neústupně na svém, že jeho metoda je ta správná. V neděli nikdy
neopomene zkritizovat mladému duchovnímu do očí jeho kázání
a potom vždycky přísně důvěrně panu Losbernovi svěří, že je po
pravdě považuje za skvělý výkon, ale že pokládá za lepší to neříkat.
Stálým a velice oblíbeným žertem pana Brownlowa je škádlit ho
 510 
s jeho někdejším proroctvím o Oliverovi a připomínat mu onen
večer, kdy spolu seděli nad hodinkami mezi sebou a čekali na jeho
návrat. Ale pan Grimwig se pře, že v podstatě měl pravdu, a na důkaz toho uvádí, že nic naplat, tenkrát se Oliver přece nevrátil; tato
námitka u něho vždycky vyvolá smích a ještě jeho dobrou náladu
zlepší.
Pan Noe Claypole, který dostal generální pardon, neboť jako
korunní svědek proti Faginovi připuštěný ho také vskutku usvědčil,
a který nepokládal svůj obor za docela tak bezpečný, jak by si zrovna
přál, byl nějaký kratší čas na rozpacích, čím by se měl živit, aby ho to
nezatěžovalo přemírou práce. Po troše rozmýšlení nastoupil profesi
udavače, kteréžto povolání mu vynáší celkem slušné živobytí. Má
ten systém, že si jednou týdně v čas bohoslužeb vyjde v doprovodu
Karolíny na procházku, oba důstojně oblečeni. Před dveřmi nějakého lidumilného hostinského se dáma skácí v mdlobách a pán,
když mu hostinský poslouží třípencovým kalíškem pálenky, aby ji
vzkřísil, ho potom druhý den udá a shrábne polovinu pokuty. Někdy
omdlí pan Claypole sám, ale výsledek je stejný.
Manželé Bumblovi, zbaveni svého úředního místa, ponenáhlu
upadli do velké nouze a bídy, až skončili jako obecní chovanci právě v témž a nejiném špitále, kde kdysi sami vládli nad jinými. Pan
Bumble se nechal slyšet, že v tom protivenství a ponížení nemá ani
tolik chuti k životu, aby byl vděčný za to, že je odloučen od ženy.
Pokud se týče pana Gilese a Brittlese, dosud zastávají dřívější
místo, třebaže první z nich je plešatý a druhý je teď chlapec zcela
šedivý. Oba spí na faře, ale rozdílejí své služby tak rovnoměrně mezi
její obyvatele i mezi Olivera a pana Brownlowa a pana Losberna,
že až do dnešního dne se vesničanům ještě nepodařilo vybádat, ke
které domácnosti vlastně patří.
Mladý pán Charles Bates, Sikesovým zločinem otřesený, začal
dlouze uvažovat, není‑li počestný život koneckonců přece jen nejlepší. Když pak došel k závěru, že zaručeně je, rozhodl se v nějakém
 511 
novém oboru působnosti to napravit a ukázal dějišti minulosti záda.
Nějaký čas se těžce protloukal a hodně zkoušel, ale že měl trpělivou
povahu a dobré předsevzetí, nakonec zvítězil  a tak se z podruha
ošlapka přes formanského čeledína vypracoval v nynějšího nejveselejšího mladého dobytkáře v celém Northamptonshiru.
A teď se ruka, která tato slova črtá a již dospívá ke konci svého
úkolu, chvěje a vázne a chtěla by ještě kratičkou chviličku rozvíjet
pásmo těchto životních příběhů.
Rád bych ještě chvíli prodlel u několika z těch bytostí, mezi
kterými jsem tak dlouho žil, a sdílel jejich štěstí tím, že bych se
je pokusil vylíčit. Ukázal bych Rózu Maylieovou v plném rozpuku
a půvabu mladého ženství, jak na své tiché stezce životem šíří
jemné a něžné světlo, které zalévá všechny, kdo po ní kráčejí s ní,
a prozařuje jim srdce. Vykreslil bych její život a radost v rodinném
kruhu u krbu i ve veselé letní společnosti; za poledne bych ji sledoval parnými poli a na procházkách za měsíčných večerů bych
naslouchal tichým tónům jejího líbezného hlasu; pozoroval bych ji
ve vší její dobrotivosti a lidumilnosti mimo dům i při usměvavém
a neúnavném plnění domácích povinností v rodině. Vylíčil bych ji
a dítě její zesnulé sestry, oba šťastné láskou, která je vzájemně pojí,
jak spolu tráví celé hodiny a v představách si vyvolávají přátele,
které tak smutně ztratili. Aspoň jednou bych si ještě před očima
vyvolal ony radostné tvářičky, které se jí tlačí kolem klína, a poslechl si jejich veselé žvatlání; ještě jednou bych si oživil tóny toho
zvonivého smíchu a vykouzlil si slzu účastného pochopení, která
se jí třpytila v mírných modrých očích. Ty i tisíce jiných pohledů
a úsměvů a postřehů i slovních obratů  všechny do jednoho bych
si rád znovu oživil.
Jak pan Brownlow neustával den za dnem obohacovat mysl svého přijatého syna množstvím vědomostí a jak k němu lnul stále víc
a víc, čím víc se jeho povaha vyvíjela a prozrazovala, jak slibně se
ujímá sémě všeho, co v něm chce vypěstovat  jak na něm objevoval
 512 
stále nové a nové rysy dávného přítele a ty v jeho vlastních prsou
probouzely staré vzpomínky sice zádumčivé, ale přesto sladké
a konejšivé  jak oba sirotci, těžce zkoušení protivenstvím, vždy
byli toho naučení pamětlivi v milosrdenství k jiným i ve vzájemné
lásce a ve vroucí vděčnosti tomu, který je chránil a zachoval  to
všechno není třeba vypravovat. Již jsem řekl, že byli opravdově
šťastní  a bez velké lásky a dobroty srdce a bez vděčnosti k oné
bytosti, jejímž zákonem je milosrdenství a jejíž první a hlavní vlastností je dobrotivost ke všemu, co dýše, nelze štěstí dosáhnout nikdy.
V oltářním výklenku starého vesnického kostelíka je zasazena
bílá mramorová deska, na které je až dosud vytesáno jediné slovo:
AGNES. V onom hrobě není rakve  a kéž uplyne ještě mnoho, přemnoho let, než nad něj přibude další jméno! Ale vracejí‑li se kdy
duše zemřelých na tuto zemi, aby navštívily místa posvěcená láskou
těch, které znávaly za života  láskou až za hrob  jsem přesvědčen,
že duch zesnulé Agnes se někdy nad tím posvátným koutkem vznáší. Jsem o tom přesvědčen přesto, že ten koutek je v kostele a ona
byla slabá a chybující.
Charles Dickens
Oliver Twist